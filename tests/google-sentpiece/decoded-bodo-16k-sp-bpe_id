"दहायलाय माथो जानाय, लाबो फानोलाय।"
"बावगुबै बावथारदों नोंथां ?"
"हारसिं थांगोन ?"
"औ। एसे गोबावबो जाबोनोहागौदां।"
बे सामाव खामानि मावग्रा आइजोआ जाग्रा लोंग्रा होफैयो। बोहैथिया खामानि मावग्रा आइजोखौ थांखिनानै बुङो-
"नों कारजि बिथांखौ बेवहाय लेंहरदों होन्ना खिन्था हैथां।"
खनसाया जेथमुनि थाइलिदखौ जायै-जायै बोहैथिखौ नायहरनानै बुङो-
"दा बेलासियावबोथʼ सानै बेमारिया रुंसारि जालांबाय ?"
"आं ! आंनि सनदेहवाव थाबैनो आय आफामोनखौ खानो हासिगौ दां-पुलिसफोरा।"
सुजुग्राया अब्ला दलरै हाबबोना जिरायफा फैदेरो आरो गोमजोरै बुंबावो-
"थाबैनो माबा मोनसे राहाखौ दिहुननो हागोनबादि आं सानो।"
नाथाय जेसेबां हागौ एसेबां थाब खालामोब्ला गाहाम जागौ नामा ?" बोहैथिया बुंफादेरबावो।
'हानाय मानिखौ नाजागासिनो दं। खामानिया सिगां गासिनो दं। नोंथाङा बेफोरखौ मिबथिनो दालुबैथʼ।" खनसाया गोमजोरै बुंलाङो।
"बिथां नार्जारी होनब्लालाय माथो दंबावो। जि खामानिखौ आखायाव लाबाय बे खामानिखौ मावफुङाब्ला गारखाया आरो खामानियाबो जाफुंजोबखागोन।" सुजुग्राया बुंदेरफायो।
"बांद्रायबाय।" बुंना जिरायनायनिफ्राय सिखारो खनसाया आरो बुंफिनो-
"बिदिब्ला आं लोरिनोसै।'
"औ गोबावसो जाबाय।" बोहैथिया बुंफिनो।
बे समावनो थुलुंगाया हाबफैयो आरो खनसायखौ बबेवबा थांनो ओंखारनाय नुनानै बुङो-
"नोंथाङा बबेवहाय ओंखारखो ?"
"दहाय थांनाया माबा बावबोदों आं। बेखौ लायब्रबनानै फैनो आं। हानायमानि थाबैनो गिदिंबोफिनगोन आं। जिराय थʼदो।" बुंना आगान होलाङो खनसाया मारुटि भेन दोन्नाय फारसे।
मारुटि भेन दोन्नाय मोनहैनाय लोगो-लोगो दरजाखौ बोनानै खेवो आरो इकसेलटर पेदेलखौ गादोनानै स्टार्ट होयो। उनाव लासै लासैयै लामायाव गाखोहैयो मारुटि भेना। खनसाया मारुटि भेननि ब्रेक पेदेलखौ गादोनानै लाखियो। बेनिफ्राय स्टार्टखौ बन्द खालामनानै ओंखारो उनाव नायथिं नायथा खालामनानै नोगोरमानि मुंदांखा "केमिष्ट" ड. एस. ब्रह्मनि रुमाव हाबलाङो।ड. एस. ब्रह्मवा बिगियाननि गेदेर बिजाब फरायगासिनो दंमोन। खनसाया गावनि सिनायथि कार्टखौ दिन्थिनानै बुङो-
"नोंथाङा आंनो मोनसे आनजाद खालामना हरनांगोन।"
'मा आनजाद ?"
फरायनाय बिजाबखौ गोमजोरै जोख्लोबनानै बुङो ड. एस. ब्रह्मवा।
"नै बेफोर बथलनि मुलिफोरखौ आनजाद खालामलाय ? खनसाया बेगनिफ्राय माखासे मुलिनि बथल दिहुनानै होयो।
"नोंथाङा बिदिब्ला दान्दिसे जिरायथʼदो।" बुंनानै ड. एस. ब्रह्मवा मुलिफोरखौ लानानै आनजादसालियाव हाबलाङो।माखासे सम बारगʼलांनायनि उनाव डा. एस. ब्रह्मवा आनजादसालिनिफ्राय मुलि बथलफोरखौ लानानै ओंखारबोफिन्ना जिरायफैफिनो।
"मा मोनखो नोंथां ?"
खनसाया सोङो।
"जोबोर गाज्रि नोंथां। मुलिया गासैबो बेसेबा गोबावनि गोजाजोब। बथलफोराथʼ मोजाङैनो दं ?"
"नै बे बथला मोजां।"

मुलि बथलखौ आखायाव लानानै मोजाङै नायनानै बुङो ड. एस. ब्रह्मवा-
"थिगैनो दं लेबेलाव।"
"नोंथांनिसिम साबायखर थाबाय।" बुंना सिखारो खनसाया।
"माब्लाबा गोनां जायोब्ला नोंथाङा आंखौ लोगो मोनबावगोन।" ड. एस. ब्रह्मवाबो गसंफानानै बुङो।
"बेदिब्ला लोरिनाय जाथोंसै।" बुंना आखाइ दाखʼनयो ड. एस. ब्रह्म जों खनसाया।
गोबाव खालामा जाजेनो हांखुरै गिदिंबोफिनो खनसाया। बेनि उनाव खानसाया डा. हाजʼवारीखौ देहा फाहामसालियाव लोगो हमनानै सोङो-
"अन्नानै आदैया मुलिखौ बबेनिफ्राय लाबोयो बुंगोनदा ?"
"मानोबा नांगौमोन ?" डा. हाजʼवारीया गोमजोरै सोंफिनो खनसायनियाव।
"नांनाया नांगौमोन। आंबो माने पारमासिनि रोंगौथि लाखानाय। बेनि थाखायनो आंबो जोंनि जायगायाव फारमासि होनो सानबाय, ओरैनो समफोरखौ बेसेबां नागार हरबावनो।" खनसाया फोलाना बुङो।
"जों मुलिखौ दैफां नोगोरमानि मुंदांखा कम्पानी Glaxo (India) Limited, Gorman Ramedies Limited, Boots Pharmacuticols Limited. आरो सानै फालांगिनिफ्राय लाबोयो। नोंनो नांगौब्ला आं माब्लाबा मुलि लायब्ला बुंबोगोन।''
"बै सानै फालांगिरिनि मुङा मा मुं ?"
"मानोबा नांगौ ?"
"माने आंहाबो दैफां नोगोरमायाव बेबादिनि फालांगि खालामनाय लोगो दं। मुंखौ नाथाय आं बावबाय। अदेबानि मानसिखौ नुब्ला सिनायनो हागौ।" दान्दिसे दगʼ मगʼ जानानै फिनफिनो खनसाया।
"मुङा फारियै- सांग्रां ब्रह्म आरो गोगोम कसारी।"
"ओह ! आं सिनायनाय नङाखोमा।"
"नोंनो जेब्ला नांगौ अब्ला आंनो फोरमायफैबानो जाबाय।"
"बिदिब्ला आं उनाव रादाबखौ होसिगोन। खुलुमनाय थाबाय।"
बुंना जिरायनायनिफ्राय सिखारनानै रुम फारसे आगान होलाङो खनसाया। अब्ला समा मोनाबिलिनि डाइन बाजिबायमोन।
।।आयदा - बा।।
"आं गाबोन दैफां नोगोरमायाव थांनो सानदों। दानसेसो गोबाव जाबोनो हागौ। थेवबो आं हानायमानिखौ थाबैनो गिदिंबोफिनगोन।" खनसाया बोहैथिनो सिगाङाव बुंथियो।
"नाथाय नोंथांमोननि खामानिखौथʼ आवगायनाय बादिखौनो नुवाखै माथो आंलाय ?" बोहैथिया सोंफिनो।
"आं दंफां नोगोरमानिफ्राय फैफिनब्लासो हां मोन्नायबायदि मोनसिनगोन।"
''माबा खामानि लानानै थांगोन ?"
"खामानिया जेबो गैया। मैया बेलासियाव आंनि सासे लोगोआ फन खालामहरदोंमोन आं बावहायनो ब्रा ब्रा आंखौ लेंहरदों। आंबो साना हʼवा बाथ्रा होहरफ्रांबाय। दा थाङाब्ला गाज्रि मोन्नो हागौ।"
"बाथ्रा होखा हरखाबाय बालाय थांदो। नाथाय थाबैनो गिदिंबोफिननांगोन।"
"हानायमानि आं थाब गिदिंबोफिन्नो नाजागोन। उन्दुदो ! "गुड नाइट।"
"गुड नाइट।"
खनसाय ओंखार बोखांनानै दरजाखौ हांग्रायो बोहैथिया। खनसायाबो समखौ थांगारहोआ जासेनो रुमाव फैनानै गावनो नांगौ-नांगौ मुवाफोरखौ खानानै लाखायो सुइटकेसाव।

अखानायै सोरांनाय लोगो लोगो बा बाजि थामजि मिनिटनि रेलगारि गाखोनानै थाङो खनसाया दैफां नोगोरमायाव।
"सोरबा गयथिखौ बुथारनानै गालांबाय। सोरबा गयथिखौ बुथारनानै गालांबाय !" सासे नार्सा हज्रिखावो।
हज्रिखावनाय रावखौ खोनानानै बिखा ख्लाब मोनखाङो सुजुग्राया। मुब्रुं-मुसि सिखारनानै एम सायाव दान्दिसे जिरायनानै सानो-
"सोरनि खामानि जालायखो बिलाय ? खनसाय बिथांखौसो हमा होनबा ? हाय खाफाल। दायनिगिरि नायगिर फैनाया उल्था दायनिगिरि जानाय नङाथʼ?"
गोबाव खालामा जासेनो सुजुग्रायाबो जाथाइ जानाय रुमथिं हांखुरै थाङो। बुथारनायनि सिगां सिगां खुगा खाथेग्रोदों। बेनिफ्रायसो उदैयाव खेबनै सुनानै बुथारदों।दान्दिसे उनावनो पुलिसनि गाहाय नायगिदिंगिरि राखेब बरʼवा साब्रै कनष्टेबल लानानै हामफ्ला-सिमफ्ला नुजाफैयो।
राखेब बरʼवा फैनानै गोथै देहाखौ नायहाबबाय थायो। बेनि उनाव ड. हाजʼवारी आरो मुस्रिमा हाजʼवारीनियाव साफा साफा लेंख्लनानै सोङो। उनाव गोनां जाब्ला लोगो हमफिनगोन होन्नानै बुंबावो राखेबा।
बेनि उनाव राखेबा थुलुंगानियाव सोङो-"नों बे जाथाया जाब्ला बबेवहाय दंमोन ?"
"आं एसे सायावनो दंमोन सार।"
"जाथाया नै बाजि थामजिनि गेजेरावनो जादों होन्ना हमनो हायो। बे समाव नों सिरि मोन्नानै दंना गैयामोन ?"
"बे बाजियाव आं गोदो उनदुलांगासिनोसो दंमोन सार।"
"गयथिखौ बुथार थाव गुबुन सुबुं नोंनि सन्देहाव दं नामा ?"
"आंनि सन्देहाव दिनैनिफ्राय दानसेसोनि सिगां जोंनि नʼवाव थाफैनाय खनसाय नारजारीखौ- सन्देह खालामथाव थाव। मानोना बिसो दहाय फुङावनो दैफां नोगोरमाव थांनो होन्ना ओंखारलांदों।"
"खनसाया बबेनि ?"
"आं जायगाखौ मिनथिया। अदेबानि खनसायनि लोगो सासे थालांदों। बिथांनियाव सोंब्ला गासैबो जायगाखौ मिबथिजोबनो हागौ।"
"बिदिब्ला नों थांदों ! नाथाय जोंनि बिथोन मोनाब्ला जेरावबो दाथां।'
"जागोन सार।"
थुलुंगाया ओंखारबोयो। राखेबा सुजुग्राखौ लेंहरो। सुजुग्राया गोमजोरै हाबफैना गुबुन गंसे मासियाव जिरायना सोङो-
''मानोबा नांगौमोन नोंथां ?"
सुजुग्रानि रावखौ खोनाना रागाजोंदबो राखेबा 'सार' बुङैनि।
"नों बबेनि ? बेवहाय मानो फैदों ?"
''आं बे नोगोरमानि नङा। गुबुन नोगोरनिसो। नाथाय मानो आंनि थंखौ ?"
"नानसेन्स। नोंनि लोगोआ बबेवहाय थांदों ?"
दैफां नोगोरमायाव- एसे खामानिनि थाखाय थांदों। थाबैनो फैफिननो हागौ " सुजुग्राया मिनिस्लु जानानै फिन होयो।
"गयथि बुथारजानायनि दायनिगिरिया नोंसोर सानैनियाव गोग्लैगोन बेखौ मिबथियाखै नों ?"
"जों सानैनि मा फोरमान दं ?"
"फोरमान। मा फोरमान दं नोंसोरहालाय बेवहाय उदां उदां जागारफैनो ?"
"सालाइखौ मोजाङै हमथानानै बुं नोंथां बरʼ।"
"आंसो सालाइ हमथानोना नोंसो ? ऐ मा मोखां नायनानै थाबाय थाखो- बि सैमाखौ खा। दादागिरि देखायफैदों- बे दैख्रं नोगोरमायाव।" राखेब बरʼवा गावनि कनष्टेबलफोरखौ नायहाबहरनानै बुङो।

"नोंथाङा आंखौ खानायनि सिगां नै बेखौ नायग्रोनाला।" बुंना गावनि सिनायथि कार्डखौ राखेबनो हरो।
सिनायथि कार्डखौ नायनानै फरायो- चिप डिटेकटिभ अफिसारनि हेफाजाबगिरि सुजुग्रा कारजि। फरायखांनाय लोगो-लोगो मोखां सोम जायो राखेब बरʼवा। बिनि उनाव बुंफिनो-
"नोंथांखौ सिनायियाव.... ....... ......... .......।
"न ....... न................ बेबायदिया जाखायो।" मिनिनानै बुङो सुजुग्राया। उनाव आखाइ दाखʼनलायनानै बुंबावो-
"दा नोंथाङा गोथै देहाखौ पष्टर्मटेम खालामहैदो आरो देगारखौ "फिंगार प्रिन्ट" खालामदो।"
"जागोन नोंथां। नोंथांनो बे केसनि सायाव नायबिजिर बिफानखौ होबाय। सार नार्जारिया फैब्ला नोंथाङा बुंथिनानै होदो। गाज्रि दामोनसै नोंथां। फिंगार प्रिन्ट रादाबखौ आं होफैसिगोन।"
"हानाय मानिखौ आं नाजासिगोन।''
सुजुग्रायाबो राखेबजों स्रें-स्रें थाबाय लांफायो जाथाइ जानाय रुम फारसे। रुम मोनहैनानै मोजाङै नोजोर होना नुवा नुस्लाबा सुजुग्राया गांसे रुमालखौ खनखांनानै लायो। बेनिफ्राय द्रेसिं आरांगानि द्रयारनिफ्राय गांनै नायजाब लाबावो।राखेबा उनाव गोथै देहाखौ मर्गाव लानानै थाङो। सुजुग्रायाबो गोबाव खालामा जासेनो रुमाव फैनानै लाइजाम गांनैखौ फरायनानै नायफैयो। लाइजाम गांनैखौ मोजां मोनलायनायावबो खुनायनि गोसो थोलायनानै फोथाय खेबसʼ खालामनो नायगिरनाय थोंजोङै बुंनो थांब्ला गयथिया अरखि ब्रह्मजों सिगाङाव गोसो थोलायोमोन। अरखिनिफ्राय रां लायै लायैसो एइस. एस. एल. सि. आन्जादखौ उथ्रिनानै नार्सनि आयदायाव फरायनो मोन्दों। अरखिया नाथाय हाजारबार नागारब्लाबो एइस. एस. एल. सि. आनजादखौ उथ्रिनो हायाखै। अदेबानि रांखावरियाव माहाजोन। बेनि थाखायनो गयथिनि खरसाखौ बानसजोबदों। नाथाय दा गयथिया नार्स आयदाखौ उथ्रिनानै गावनि आथिङाव गसंनो हाहां जानायखाय अरखिखौ बावगारलांनो हमबाय। गुबुन जोहोलावजोंसो गोसो थोलायनो हमबाय।
अखानायै फुंनि दाइनसो बाजियाव राखेबा फैनानै बुंफैबाय सुजुग्रानि सिगाङाव-
"नोंथां कारजि। फिंगार प्रिन्टाव थुलुंगानि आखाइखौ मोन्नाय जादों। लोगोसे बेनि बांसिन फोरमाना जाबाय- नैबे खरि। बिखौ आं मैया जाथाइ सालियाव मोनलांदों। बे खरिया थुलुंगानि होन्ना सिनायनायफ्रा बुंसोलायदों।"
सुजुग्राया जेबो बुङालासेनो मिनिस्लुलʼ जानानै थायो।
राखेबा थुलुंगाखौ लेंहरनानै सोङो-
'बे खरिया नोंनि ?"
थुलुंगाया खरिखौ नायनानै दगʼ मगʼ जानानै फिन होफिनो-
"औ सार।"
"नोंनि अवारेन्ट दं। गयथिखौ बुथारनायनि।"
"मा आं गयथिखौ बुथारनायनि अवारेन्ट दं ?"
"औ। बे देगारा नोंनि ?"
"आंनि देगाराथʼ आरांगायावनो दं।'
"नायगेरलाय।'
थुलुंगाया आरांगानि द्रयारखौ बोखʼ-बोखा खालामनानै देगारखौ नायगिरनो हमो। उनाव सायराबै बुंफिनो-
"गैला सार। बेनो आंनि देगारमोन।"
''बे देगारखौ मानो लायोमोन नों ?"
"आं बेखौ आपेल लेमनायावसो बाहायोमोन सार।''
"ऐ मा नायबाय थाखो ? बेखौ खाफैदो।" राखेबा कनष्टेबलफोरखौ बिथोन होयो।
थुलुंगाया मोखां सोम जायो। नखरनि बयबो हालोदखौ नुनानै मोखां सोम-सोम जानानै सोङो राखेबनियाव-। राखेबा सुंथाबैलʼ फिन होयो बिजिरसालियावसो बिजिरनाय जागोन।
"नाथाय नोंथां मानसिखौ लांलायाब्लाबो गाहाम जागौमोन नामा ?" सुजुग्राया राखेबखौ बुङो।
"राहा गैया नोंथां। गोजौनि बिथोन। जिखि जाया नोंथांनि नायबिजिरनायखौ बे केसनि सायाव बिजिरगोन सिम नेनानै थाबाय।''
बुंखांनानै राखेबा थुलुंगानि उन-उन थाबाय लांफानानै भेन गारियाव गाखोहैयो। थुलुंगाया गंस्रि गंस्रियै भेनगारियाव गाखोहैयो। नखरनि बयबो सायरʼ मोखाङै नायहरबाय थानाङो थुलुंगाखौ नुहरजासिम।
।।आयदा - दʼ।।

दैख्रं नोगोरमानि एम. पि. थजेन मोसाहारीया गोब्राब लोमजादों। हाजवारी देहा फाहामसालियाव थिसनफैनाय जाबाय।डा. हाजʼवारी आरो मुस्रिमा हाजʼवारीमोनहा दांनाय दांनायै फाहामनो नाजागासिनो दं एम. पि. थजेन मोसाहारीखौ। लोमजानायनि खारथाया दान्दिसेनो खमायो दान्दिसेनो बारायफिनोबो। जोबोर जारलायाव गोग्लैबाय हाजʼवारीमोनहा।उनाव सानै हयै कम्फिउटारजों खेबसेबाव नायबावबाय- लोमजानायनि खारथाया हामनायनि लामायाव फैहां फैहां जाबाय। अब्लासो हाजʼवारी मोनहा बिजिबो फिसाइबो एसे हां मोन्नाय बायदि मोनबाय।अखानायै डा. हाजʼवारीया फुंनि दʼबाजियाव रादाब मोनबाय सासे नार्सनिफ्राय एम.पि.नि हालोदा गाज्रिथार। रादाबखौ खोनानाय लोगो लोगो बिखा ख्लाब मोनबाय डा. हाजʼवारीया आरो गोबाव खालामा जासेनो एम. पि.खौ दोन्नाय रुमफारसे गोख्रै आगान होलांबाय गोदनायाव स्टथिरकपखौ आलायना लांनानै।
मोजाङै आनजाद खालामना नायो बिजिर बिजिर। नाथाय एम. पि.या जोबथा हां बोनायनि लामायाव।
खरʼखौनो गुदुं मोनो डा. हाजʼवारीया। दान्दिसे माबा सानहाबो। उनाव एम. पि. निथिं मोखांजानानै नायहरब्ला नुबाय जोबथा हां बोबाय। लोगो लोगोनो रुमा गोमफब जोबबाय गाबनायनि देंखोजों।माखासे सम बारगʼलांनायनि उनाव सासे एस. एल. ए. आ सासे केमिष्ट आरो सासे डाक्टार लानानै गोथै देहानि सायाव नायबिजिर होयो।बेसेबा गोबाव बिजिर बिजिर नायनायनि उनाव फोरमान होयो गासैबो मोजाङैनो दंमोन। नाथाय मुलियाव माबा गलायमोनदेर बिष दंमोन। बेनिखाय बिथां एम. पि.आ हामखांथारबायमोनब्लाबो एम. सायाव गोग्लैफिननांदों बिषनि मुलिखौ मोनजानायनि थाखाय।'
डा. हाजʼवारीया रावखौ खोनानै मुलिफोरनि लेबेलफोरखौ मोजाङै नायो। लेबेलफोरा गाहामै दं। खालारबो जोबाखै आरो समफ्ला फोरावबोथʼ लांन्दां थाखानाय नङामोन। अब्ला बबेनि बिष हाबखो मुलियावलाय ? सोरबा सुथुरबोथʼ हाबफैयाखै।एम. पि.नि गोथै देहाखौ हानजानि दैदेनगिरिफोरा लानानै थांबाय। डा. हाजʼवारीया सायरʼ मोखाङैलʼ गसंना थानांबाय।अखानायै जिनै घन्टा बन्द। एम. पि. थजेन मोसाहारी थैनायनि दुखु सान फालिदों।राइजो राजा आरो एम. पि.नि हानजानि दैदेनगिरिफोरा बिषनि मुलिजों स्रोथ बुथारनायनि थाखाय डा. हाजʼवारीमोनखौ सोंखारिदों।
सानसे खालि राइजो राजानि खौसे मदद लानानै हान्जा गिदिंबाय जै धोनि होयै-होयै- "बिषनि थान्दै फोरखौ खानांगौ ! एम. पि. थजेन मोसाहारीखौ बिष दौना बुथारनायनि थाखाय नायबिजिरनांगौ हाजʼवारी देहा फाहामसालिया बिषनि थान्दै।' बायदि-बायदि।
लोगोसे आखायाव लाबावदों- पेष्टन बेनारफोराव गेदेर गेदेर लिरनाय डा. हाजʼवारीखौ साजा होनायनि।
हालोदखौ नुनानै बोहैथिया खरʼसुबाव मोनखाङो। जै धोनि होनायनि गोमसारनायफोरा बोहैथिनि बिखाखौ थेरबेथेर खालामजोबो।हाजʼवारी मोनहाबो सिरि। खुगायाव जेबो राव गैया। मोखाङा लाजिनाय आरो गिनायनि सिना रोखा-रोखा बेरखादों।हान्जा गिदिंनायफोरा गिबि मन्त्रीनोबो गोसोखां बिलाइ गथायना दायनिगिरिखौ साजा होनो खावलायो।गिबि मन्त्रिया थाबैनो दायनिगिरफोरखौ हमनानै साजा होनो बाथ्रा होयो।माखासे सान बारगʼलांनायनि उनाव हाजʼवारी देहा फाहामसालिखौ सिं सा गासैबो नायबिजिरनाय जायो।देहा फाहामसालियाव माखासे बिषगोनां मुलिफोरबो मोन्नाय जादों।
"आदाखौ बोहैथिया लेंहरदों।" सासे खामानि मावग्रा हिन्जावा सुजुग्रानि रुमाव हाबनानै बुंफैयो सुजुग्राया सिगारेट सोबखोनदाखौ एष्द्रेयाव गारनानै बोहैथिनि रुम फारसे आगान होलाङो।
"जिराय नोंथां कारजि।"
लान्दां मासिखौ दिन्थिनानै होयो गोमजोरै बोहैथिया।
"जागोन नोंथां। माबा खामानि ?" जिरायनाय फावैनो बुङो सुजुग्राया।
"खामानिखौ बेसेबां सिगांदों आं बेखौसो सोंनो लेंहरनाय जादों। मानोना नोंथाङानोथʼ हालोदखौ नुबाय बबे लामाजों थांनो नायगिरदों ?"
"जाथाया एसे गेदेर नोंथां। थाब फोजोबनो होनब्लानो फोजोबनो हाया। एसेबां मानि हांखुर जानाया मोजां नङा खैफोदनि समाव।"
"आंबो मिबथिगौ खैफोर समाव हांखुर जानाया गाहाम नङा। नाथाय हालोदानोथʼ हांखुर खालामबाय।"
"दाथʼ देहा फाहामसालिखौ बन्द खालामथʼहोबाय ?"
"औ। दा राहाया ?
"राहाखौ खनसाय बिथांफैबानो जाजोबगोन।'
"नाथाय बेब्ला माब्ला फैयो ?"
"थाबनो सौफैनो हासिगौ बादि मोनदों आं। मानोना बिथां थांनाया दानसेयानो जाफ्रामनोसै।"
"नाथाय खामानिखौ गारनानै एसेबां सिरि थाहैनाया गाहाम जादों होनदा बे ? सासे चिफ डिटेकटिभ अफिसार जानानै मानो खामानि गैयाब्ला सिरि थाहैनांगौ जाखो ?" एसे रागा जोंदबनानै बुंलाङो बोहैथिया।
"फिसा खामानिनि थाखायसो थांदोंमोन।
माबाफोर जेंनायाव गोग्लैथʼदों जानांगौ खामानिया।
बेनिखायनो गिदिंबोफिननायाव गोबाव सम जानो नायगिरदों।"
थाखो लोगोनि एसेबां गेदेर खामानियाव हेफाजाब बिनायखौ जोख्लायनानै फिसा खामानिनि थाखाय सिरि थाहैनाया गाहाम जायाखै बायदि आं सानो।"
"माथो खालामनो ? समनि आंखालाव बिबायदि बुंजानांगौ जाहैबाय।"
बे समावनो खामानि मावग्रा आइजोआ जाग्रा लोंग्रा लाबोनानै होफैयो।
"देहाखौ जोबोर गुदुं मोनदोंमोन आं।
''फ्रिजाव दोन्नाय ट्रि टप, पेसपी फोर दंब्ला गाहाम जागौमोन।" सुजुग्राया बोहैथिनि सिगाङाव मिनिनानै बुङो।

"जागोन नोंथां। नाथाय जानानै खामानिखौबो गोख्रै मावनानै होनांगोन।"
बोहैथिया मिनिनानै बुंफिनो। उनाव खामानि मावग्राखौ लेंहरनानै फ्रिजनि "ट्रि टप"खौ लायनो थिनहʼरो।
"मिष्टिखौ जाग्रोदो नोंथां। बिबो "फ्रिजाव दोन्नाय।"
"जानायाव थिनलायनाङा नोंथां। अदेबानि खामानियावबा हʼले जिगाव जिगाव थिनबाय थानांगौ।' मिनिनानै बुंबावो सुजुग्राया। बेनिफ्राय सामुसजों मिष्टिखौ बोखा-बोखा जायो।
"आदा थुलुंगानि केसखौ नोंथाङा एसेबो आखाइ होथाराखै ?" बोहैथिया पाइपजों ट्रिटपनि बिदैखौ बोखोनानै बुङो।
"बिथां थुलुंगानि केसा द्लाम आवगायनानै दं। आंहा मिजिं दं थाबनो थुलुंगाया जेबो बेसेन नाङा जासेनो गफिनगोन।"
"जाथाइनि गुदिया सोरमोन ?"
"बिखौ मिबथिनो दा लुबै नोंथां। इउनाव देरहासाद जाब्ला फोरमायनाय जागोन। गाज्रि दामोन।"
"आं बे केसाव बिथां खनसायखौसो गिबायमोन। मानोना बिथाङासो बै सानखालि फुङावनो दैफां नोगोरमायाव रौना होलांदोंमोन।'
''बिथांनालाय दायनिगिरि बायदि जाबावजों। आंहा रुमाव उन्दुबाय थानायानो खाजाबायमोन। खुनु रोखोमसो गफिनदों।"
"नाथाय माबे फोरमानजों आदा थुलुंगाखौ खानाय जाखो ?"
"जाहोना मोन्नै। देगारखौ नोंथाङा सिनायोमोन ?"
"माबे देगारखौ ?"
"गयथिखौ सुथारनाय देगारखौ ?"
"ओह। दासो गोसोआव फैबाय आं। बे देगारखौ आदाया माबामाबि लेमनायाव बाहायग्रा देगारमोन।'
"बेनि अनगायैबो बिथां थुलुंगानि खरिखौ जाथाइ सालियाव मोन्नाय जाबावदों।"
"नाथाय आदा थुलुंगानि देगारबायदि बायनानैथʼ मोनोना ?"
"मोनो। नाथाय फिंगार प्रिन्ट खालामनायाबो थुलुंगानि आखाइखौ मोन्नाय जादों।"
"उस भगबान। मा दायनि थाखाय आदाया गयथिखौ सुथारखो ?" गोसोबायनानै बुङो बोहैथिया।
"नोंथाङा अरखि ब्रह्मखौ सिनायगौ ?"
"सोर अरखि ब्रह्म ?"
"सा दैख्रं नोगोरमानि।'
"आं सिनायगौ। बियो आदाजों लोगोथारमोन।"
माब्लाबा-माब्लाबा फैयोमोन नामा ?"
"औ फैयोमोन। दासान्दि फैथʼथाराखै बबेयावबा थांदों होन्ना आदानि खुगानिफ्राय खोनादोंमोन आं बावैसो सिगाङाव।"
"आं सिखारनोसै नोंथां। एसे बायहेरायाव थाबायहैनो आं।"
"हारसिं ?"

"हारसिंब्लाबो जेबो उसुबिदा जानाय नङा नोंथां।''
"नाथाय एसेबां सान्दुङाव मा लायनो नोंथाङालाय ?" बेलासियाव थांब्ला जाया ?" बेलासियाव आंबो थांनो सान्दों।"
''नङा नोंथां। नोंथाङा बायहेरायाव ओंखारथʼनो नांलिया।"
"मानो ?"
"दाखालि एम. पि. खौ बुथारनायबादि जानायखाय हानजानि सुबुंफोरा रागा जोंनानै दं। सुजुग मोनोब्ला हामला खालामनो हागौ। नोंथाङा मादै मोनखौबो बे बाथ्राखौ बुंनानै दोनखा। जाहाथे बायहेरायाव ओंखारालाबानो थानानै गाज्रि सुबुंफोरनिफ्राय बारगयो। नङाब्ला जाथाया गुबुन महर लालांनो हागौ।"
बुंखांना दरजा फारसे आगान होलाङो सुजुग्राया। बोहैथियाबो माबा सान्नानै गसंना थाबाय थायो।रुमाव हाबहै बावनानै सुजुग्राया गावनो नांगौ नांगौ मुवाफोरखौ लायो। गाननाय जोमनायफोरखौ नायफामबावो। उनाव दरजाखौ फांजोबनानै मारुटि भेन फारसे दावगा लाङो।मारुटि भेनखौ स्टार्ट होनानै अरखि ब्रह्मनि नʼफारसे रौना होलाङो। मारुटि भेनाबो जेरै फिदिङो एरैनो- गिदिंनानै गंसे जि थाखो बिल्डिङाव दोम थाथʼहैयो। मारुटि सिंनिफ्रायनो बिल्डिंखौ नायखोहरो सुजुग्राया। बिल्डिङा जोंगा-मागा गोदान आदबजों बानायनाय। बानायखां जोबनाया गोबाव जायाखै। नायब्लानो सिनायनो हायो। बिल्डिंनि मोखाङावनो दं दुलुरै बानायनाय बिबार बागान। सेर सेराव जिरायग्रा। बिबार बागान फोसाबग्रानि खाथियाव थांनानै सोंहैयो सुजुग्राया-
"बे नʼवा अरखि ब्रह्मनि ?"
"औ सार।"
"माबे थाखोआव थायो।"
"दाइन थाखोआव दं बाबुवा।"
"साबायखर थाबाय।"
बुंखांना सुजुग्राया लिभाव गाखोहैयो आरो लिभ सालायग्राखौ बुंबावो-
"अन्नानै दाइन थाखोआव आंखौ दैथायहर।"
"जागोन सार।" बुंना सुइसखौ सेरनानै होयो। लिभा सुजुग्राखौ लानानै दाइन थाखो फारसे दावखोलाङो।
दाइन थाखो मोनहैनाय लोगो-लोगो लिभनिफ्राय ओंखारो सुजुग्राया। बेनिफ्राय कलिं बेलखौ नारदोनानै होयो।
दानदिसे उनावनो सासे आइजोआ फैनानै बुंफैयो-
"गुड आफटारनुन सार। सोरखौबा नांगौमोन ?"
"गुड आफटारनुन। अरखि बिथाङा दं ?"
"दं सार। सिङाव हाबफै।"
बिथोन मोन्नानै सुजुग्राया आइजोनि उन-उन सिगां लाङो। रुमनि सिङाव ड्रागस आरो जौनि मोदोमनाय। खाथिनि सुइमिंपुलाव मोदोमनि बांसिन बाहागोआनो नुजानाय जि गान्नानै दुगैदों- सासे सेंग्राया माखासे आइजो फोरखौ लानानै। आइजोफोरा जेनʼ बे सेंग्रानि फुथुलासो। जेरै फिदिङो एरै गिदिंनांनाय।
सुजुग्राखौ आइजोआ लेंलांनानै मोनसे रुमाव जिराय होहैयो। सुजुग्रायाबो गोमजोरै जिरायना थायो हारसिंनो। आइजोआ ओंखारबोनाय लोगो-लोगो आरांगानि द्रयारखौ सोदोब गैया लासैनो बखनानै लायो। नाथाय जेबो गैया। माखासे ड्रागसफोरसो दं।
एमनि गान्दुफोरखौ बोलाना नायब्ला नुबाय सुजुग्राया गांसे सावगारि आरो गांसे गोजा गाब बिखंनि दाइरि।
हाखु-दाखुयै सावगारि आरो गांसे गोजा गाबनि दाइरिखौ जेबायाव सोनानै लायो। उनाव गाव लाबोनाय रुमालखौ एमसायाव दोनो। बेनिफ्राय मासियाव जिरायनानै खौरां बिलाइखौ नायबाय थायो।
दानदिसे उनावनो अरखिया रुमाव हाबबोयो, राव होफैयो-
"सोरखौबा नांगौमोन ?"
"नोंथांनि मुङा अरखि ब्रह्म नंगौ ने ?"
"औ। आंनो अरखि ब्रह्म।"
"अन्नानै नोंथांजों आं फंनैसो बाथ्रा रायज्लायनो सान्दों। नोंथाङा सम मोनगोन ना ?"

"मोनगोन। मा बाथ्रा ?"
"नोंथाङा थुलुंगा हाजʼवारीखौ सिनायगौ नङा होनबा ?"
"औ। बिथाङा गयथिखौ बुथारनायनि जेइलाव दंहैयो।"
"गयथिखौबोथʼ सिनायोमोन ?"
"औ।"
"माब्लानिफ्राय गयथिजों सिनायज्लायामोन ?"
"बेयो बेसेबांबा गोबावनि बाथ्रा। नाथाय नोंथाङा सोर आंखौ बेबायदि उल्था फाल्था सोंथि सोंनो ?"
"आं चिप डिटेकटिभ अफिसारनि हेफाजाबगिरि थुलुंगा कारजि। गयथिखौ बुथारनायनि गुबै दायनिगिरिखौ संदानगासिनो दं।"
रावखौ खोनानै अरखिया एसे गिखांनाय मोनो आरो गुरै जाफिननानै फिन होफिनो-
"गयथिखौ आं बिनानाव गैयिखाय बिनानाव बादि अनोमोन। जोंनि रांजोंसो सोलोंथाइखौबो लानो हादों।"
"गयथिया गावनि आथिङाव गसंनो हाहांब्ला- नोंथांनि बाथ्राखौथʼ मानियाखैमोन नङा होनबा ?"
"मानो मानियामोन जानो। जि बाथ्रा बुङो मानिजोबोमोन। नाथाय थुलुंगाया जोंनि बेबायदि अनलायनायखौ मानोबा नायनोनो हायामोन।"
"बाथ्राखौ फोलानो दासान अरखि। नङाब्ला खैफोद जागोन।"
"आं जि बाथ्राखौ बुंदों- बेयो गासैबो थार।"
"उस। बोथोरानो गुदुंथार। बे रुमाला नोथांनि ? आखाइ हुगारनो मोनगोन दा ?" खौसल बाहायनानै बुङो सुजुग्राया।
"हागोन। मानो हाया जानो। रुमालानोबा गोजामखासै।"
'बे रुमालखौ नों बबेवहायबा बावबोनाय गोसोआव दं दा ?"
रावखौ खोनानै अरखिया मोखां सोम जायो। उनाव गिहांनाय रावै बुङो-
"बे बायदि रुमाल आंनावबो दं। आंथʼ जेरावबो बावबोयाखै।"
"फोलानो दासान। नोंनि रुमालखौ नायगिरनानै दिहुन, दिहुन्नो हायाब्ला बाथ्राया गुबुन जानो हागौ।"
"नंगौ नंगौ। बे रुमालखौ गयथिया सानसेखालि आंनिफ्राय लांथʼदोंमोन।"
"साबगौ। गयथि लांथʼनाया माबोरै गयथिनि खुगायाव खाथेनाय थायामोन ?"
"जानो हागौ। गयथिखौ सुथारनाय समाव गाबख्रावजानो गिनानै खुगाखौ बे रुमालजों खाथेदों।"
"जाबाय। जाबाय।। आं मोजाङै बुंखायो- आंनि बिथोन मोनाब्ला जेरावबो दाथांथʼ।"
"जागोन।"
अरखिया खुनुरोखोमै बुंनानै - सुजुग्रा थांनाय फारसे नायहरबाय थायो नुहरजासिम।

बोहैथि मोननि नʼसिम सफैगौमानियानो माब्लाबानो मोनाबिलिनि दाइन बाजिबायमोन। मेंरु देहायै सुजुग्राया मासियाव दान्दिसे जिरायहांदोंमोन। बे बुब्लियावनो बिल्डिङाव सोरबा अन्थाइ खुबैहरनायनि सोदोबा गाबखांनो हमबाय- ख्रां ख्रिं... ख्रें.......।
सोदोबा सिरि जाब्ला सुजुग्राया अन्थाइ खुबैनाय रुम फारसे हांखुरै थाङो। अन्थाइजों बायफ्लेनाय खिरखिनि ग्लासफोरा बाग्लौनानै दं। अन्थाइ, इटा थुख्राफोरजों खुबैल्दा हरदों।गिनाय आरो रागाजों डा. हाजʼवारीया थानासिम फन खालामहरनो नायगिरो। सुजुग्राया हेंथा होनानै बुङो-
"गोनांथि गैया। थानायाव फन खालामहरनो।"
"मानो ?"
सोंफिनो डा. हाजʼवारीया।
"बे हाबाया एम. पि. थैनायनि थाखाय सोमजिनाय।" बुंना लेखा बिलाइ जुथुमनायखौ खनखांना लायो। लेखा बिलाइखौ बेखेवना अन्थाइखौ गारो। बेनिफ्राय लेखा बिलाइखौ मोजाङै समान खालामनानै फरायलाङो गोरायै-
सुबुंनि थै सोबग्रा गावनि उदैखौ सुफुंग्रा हारिनि गुनजेर, समाजनि बिष, सोद्रोमानि आखु दिन्थिना गोसोम फालांगि खालामग्रा बिषनि थान्दैखौ जिउ साजा होनानैसो नागारनाय जागोन। गाहायाव रावनिबो थं गैया। सुजुग्रानि फरायलांनायखौ खोनाना बोहैथिनि बिमा बिफाया सिरियै थाबाय थायो। रावनिबो खुगायाव जेबो रावगैया।सुजुग्राया गोग्लैना थानाय ग्लास थुख्राफोरखौ खनथुमना जदोनो। बोहैथिया सिदोमा गाराङै बुङो-
"दा सिबथोंसै नोंथां। आं नोंथांखौ गैयासो नंदोंमोन। माब्ला सौफैनाया ?"
"बावाखै सोफैनाया।"
"खनसाया मानो दाबो फैयाखै ?" बोहैथि बिफाया सुजुग्रानाव सोङो।
"जानो ?"
"नोंलाय मानोथो थांफायि ?"
"थाब गिदिंबोफिनगोन होन्ना आंखौ दोनथʼ लांदोंमोन।"
"बेबायदि हालोदाव नों बे नʼवाव थाबाय थायोब्ला खैफोदाव गोग्लैनो हागौ। बेनिखायनो हानायमानि थाबैनो जायखार लांनाया गाहाम। मानोबा दा जोंनि सायाव- सि. आइ. डि., सि. बि. आइ. फोरा नोजोर होगासिनो दं।
"नंनाया नंगौ आदै। खनसाया फैबानो जों जायखारसिगोन। नङाब्ला आं हारसिङै जायखारग्रोबा खनसाया आंनि सायाव रागा जोंनो हागौ आरो फोथायखेबसʼ बानायनाय जागोन।"
बोहैथिया माबा बुंहाङै- बिफाखौ नायलाय सुजुग्राखौ नायलाय खालामबाय थायो।
"आं आसा खालामबाय नों थाबैनो जायखार लांगोन बे नʼनिफ्राय।" बोहैथि बिफाया गोमजोरै बुंबावो।
"आफानिया हामाखैसै नामा ?" बोहैथिया थानो हायैनि बुंदेर नाङो।
'आं मोजांसो बुंदों। नखरानो जेरैबो जोबनायनि लामायाव। थुलुंगायाबो गʼगोनना गोजानाव।" बोहैथि बिफाया दुखुवै बुंलाङो।
मा बिष हाबखो बे नखराव।" बोहैथि बिमायाबो दुखुवै बुंफादेरबावो।
"दुखुवा हारसिङै फैया होन्नाय बाथ्रायालाय माखौथो बुङो। जोबनोब्ला बेबायदिनो मोनसेनि उनाव मोनसे खैफोद।"
बिसोरनि दुखुगोनां बाथ्रा बुंनायाव सुजुग्राया थानो हायाखैसै दलरै। उनाव गोमजोरै बुङो-
"बिथां थुलुंगाखौ आं जेइलनिफ्राय सखनो हागोन बादि मोनहरो आं। मानोना पुलिसनि गाहाय नायगिदिंगिरिया आंजों लोगोथार। जोंनि नʼ खाथिनिनो।"
"अब्ला नों दाखालि लांखालिनो मानोथो रायज्लायनानै लाखिखायाखैमोन ?" बोहैथि बिमाया सोङो।
"थानायाव गावखौ लोगो हमहैनांगौनो आं गाबोन, समफोरहालागैनो थानायाव रायज्लाय हैगोन। जिंगा सिनांगौ गैया।" सुजुग्राया फोलाना बाथ्राफोरखौ बुंलाङो।
माखासे बाथ्रा रायज्लायनायनि उनाव बयबो मोनानि जानाय आदारखौ जायो। जाखां लोंखां बयबो गाव बा गाव एम लायो। अब्ला मोनानि जिसे बाजिबायमोन...।
।।आयदा - स्नि।।

फुं सम।
फुंनिफ्रायनो साना स्रां-स्रां। अखराङाव जोमै गैयाखौनो बुंजायो। गोबा-गोबा जोमैफोरा सोनाब फैसालिथिं बिरलांगासिनो दं।
सुजुग्रा, बोहैथि आरो बोहैथिनि बिमा-बिफा जʼयै ड्रयिंरुमाव साहा लोंलायगासिनो दं। साहा लोंनाय फावैनो बुहुमनि गोबां खौरां रायज्लायदों।बे समावनो पुलिस गारिनि इलिकट्रिक हरन होना खारबोनाय गारिया बोहैथिमोननि लांगोना मोखाङाव दोम थाफैयो। बोहैथिया एसे गुरलुब मोनखांखायो गोसोखौ। आखायावनो साहाया हमस्लिबनानै दखनायाव सʼ गोग्लैजोबो।
"मा सानो मा मायो साहा लोंनाय फोराबा" बिमाया एसे फादुबै बुङो।
"साहाया गुसुखायसो। नङाब्ला जाल्ला जागौमोन।" सुजुग्रायाबो बुंफादेरो।
बोहैथिया जेबो बुङालासैनो काफखौ आरांगायाव दोननानै - दखनाखौ फिस्रिबाय थायो। उनाव गावनि रुमाव हाबलाङो।
टक..... टाक....... क्र.... जथा गाबनायनि सोदोबा रिंखांफैयो बे समाव खाथियाव खाथि।
बोहैथि बिफाया दरजानि फैसालिखौ बोलाना नायहरनानै बुङो-
"पुलिसफोर फैदों।"
पुलिसनि गाहाइ नायगिदिंगिरि राखेब बरʼवा ड्रयिं रुमाव हाबफैनानै बुंफैयो-
"डा. हाजʼवारी आरो मुस्रिमा हाजʼवारी। नोंथोंमोननि अवारेनट दं।"
"मा जोंनि अवारेन्ट दं ?" गोमोना सोङो डा. हाजʼवारीया।
"औ। बिष होनानै मानसिफोरखौ बुथारनायनि।'
"नाथाय जों माब्ला सोरनो बिष दौनाय ?"
"बारगलांनाय दानाव नोंथांमोनहा बिष होनानै बेमारिखौ बुथारनाया गासै सा दʼजिबा। नाथाय सिगाङाव जेबो फोरमान मोनाखैमोनब्लाबो नै दाखालिसो एम. पि. थजेन ब्रह्मखौ बुथारबावनाया रोखा रोखा फोरमान।"
"निमाहा हो। अन्नानै मानसिफोरखौ लांथʼवाब्ला गाहाम जागौ नामा नोंथां बरʼ।" सुजुग्राया हेंथा होनानै बुङो।
आं सरकारनि मानसि। गोजौनिफ्राय जि बिथोन हरो बेखौनो मावनांगौ जायो। बिथोन मोनोब्ला गावनि असे बिजि-फिसाफोरखौबो खानांगौबो जानो हागौ। नोंथाङा बेखौ मिबथिखागौ ?" राखेबा बिदान्थे होनानै बुंफिनो।
"नंनाया नंगौ नोंथां। थेवबो..........................।"
"बेवहाय थेवबो थाया नोंथां। बिथोन-बिथोन। नोंथाङा हायोब्ला फोरमान होनानै थाबैनो बखनो नाजादो। नङाब्ला जिउ साजासिम थांनो हागौवा रोखा।"
बेबदि बुंनानै राखेबा डा. हाजʼवारी आरो मुस्रिमा हाजʼवारीमोनखौ गावजों फैफानाय कनष्टेबलफोरखौ खानो बिथोन होयो। कनष्टेबलफोराबो बिथोन मोन्नानै आखायाव "हेण्डकाप" गानहोयो डा. हाजʼवारी आरो मुस्रिमा हाजʼवारीमोनखौ। बोहैथिया बिमा-बिफाखौ खानाय नुनानै थानो हायाखैसै मोजाङै। बेरस्रां-बेरस्रां मेगन थायनैनिफ्राय मोदै बोहैबोयो थरथिं फावदुर खावलाय फारनैजोंबो।
"आइ। नों हारसिङैनो नʼखौ नायदो। जों सोरनिबा खैसाराव मिबथिस्लाबा जासेनो गासनबाय। जों गफिनाब्ला नों बबेवबाफोर फिसा साखरिखौनो मावनानै उदै थायसेखौ सुफुंदो।' बोहैथि बिमाया मोदै हुगारै-हुगारै बुङो।
"आयै। आं नोंसोरखौ थाबैनो बखहोगोन।" गाबै-गाबै बुङो बोहैथिया।
"बोहैथि आय। थादो !!"
खुनुरोखोमलʼ बुंनो हाबाय बोहैथि बिफाया।
राखेबा गोबाव खालामा जासेनो बोनानै लाङो- डा. हाजʼवारी आरो मुस्रिमा हाजʼवारीमोनखौ। बोहैथिया दलद थानो हायाखैसै। गाबनानै गावनि रुमफारसे खारलाङो।सुजुग्राजों लोगोसे नखरनि खामानि मावग्राफोराबो गोमजोरै नायहरबाय थानाङो- हाजʼवारीमोनखौ।बेसेबा गोबाव माबा सानबाय थानायनि उनावसो हरखाब गोसोखाङो सुजुग्राया बोहैथिखौ। गोबाव खालाया जासेनो बोहैथिनि रुम फारसे आगान होलाङो सुजुग्राया। दरजायाव गसंहैनानै दरजानि फिसा गब्लंजों नायखुमाहरो। अब्ला बोहैथिया एमसायाव गोग्लैसोनानै गाबगासिनो दं।दान्दिसे गोमजोरै थाथʼयो। उनाव जेबो जानाय नङा सान्नानै बिबार बागान फारसे लासै-लासै आगान होलाङो सुजुग्राया।बिबार बागानाव गसंनानै गोजानाव माबा साननानै नायहरबाय थायो। बे समावनो खनसायखौ बेग लानानै फैनाय नुहरो।
खनसायखौ नुहरनाय लोगो लोगो बोदोर जानानै खाथियाव खारस्रोनानै थांना बुंहैयो सुजुग्राया-

"गुड मरनिं नार्जारी।"
"गुड मरनिं कारजि बाबु।'' खनसाया मिनिनानै बुंफिनो-
"जाफुंसारबोदों ना ?"
बे बिथां नार्जारी थांब्ला बबे खामानि बिलाय जायैयालाय। नोंथाङा जेबो खैफोदाव गोग्लैयाखैथʼ ?"
''खैफोदखौ नोंथांखौसो गोग्लैबाय नंबायमोन आं। आंबो फिसा केस मोनबावदों- जाफुंजोबबाय।"
"गाहाम जादों।''
रायज्लाय-रायज्लाय रुम मोनफैयो बिसोर। रुमाव हाबनानै बेगफोरखौ दोन्नानै बुङो खनसाया।
"फाहामसालिया मानो बन्द ?"
"बन्द लʼ जादों नंदों ? नै दासो आदै-मादैमोनखौ खानानै लांबावबाय।"
"मा ? आदै - मादैमोनखौ खानानै लांबाय ?" नाथाय नोंथाङा गैयामोन नामा ?"
"आं थाबालाय जेबो फोरमान गैयाब्ला लाखिनो हानोसै ? दाखालि गयथिखौ बुथारनायावनोबा खाजानोसैमोन बिथाङा ?"
"मा ? गयथिया बुथार जाबाय ? माब्ला ?"
"नोंथां थांनायनि हरखालिनो। माखासे फोरमान मोन्नानै थुलुंगाखौ खानानै लांबाय।"
"अह माइ गड। जेबो जाला नोंजों खामानिया।" एसे रागा जोंदबनानै बुङो खनसाया।
खनसायनि रागा जोंदबनायखौ नुनानै गयथिखौ बुथारनायनि जाथाइखौ फारि फारि खिन्था लाङो सुजुग्राया। अब्लासो एसे मोजां मोनो खनसाया।सुजुग्राया बोहैथि बिमा-बिफा खाजानायनि जाहोनखौबो खिन्थानानै होजोबो। खनसाया जाथाइफोरखौ खोनानानै गोसोआ दुखु मोनो। बेनिफ्राय गोबाव खालामा जासेनो गस्ला लंपेन गानस्लायनानै बाथरुमाव हाबहैयो।दान्दिसेनि उनावनो दुगैखांनानै ड्रेसखौ गानफिननो। बोहैथिया बे समावनो रुमाव हाबफैयो।
"गोजोनथों नोंथां हाजʼवारी। आं नोंथांनि रुमावसो थांनो ओंखार बायमोन।'' खनसाया बोहैथिखौ नुग्रोन मोना बुङो।
"गोजोनथों।"
खुनु रोखोमै बुङो बोहैथिया।
नोंथां हाजʼवारी। गासैबो जाथाइखौ आं बिथां कारजिनिफ्राय खोना जोबबाय। खोनानानै जोबोर दुखु मोनबाय आं- आंखौनो लाजिदबनायबो मोनबाय आं खामानिखौ थाबैनो मावफुंनो हायैनि थाखाय। जिखि जादिया नोंथाङा जिंगा सिबाय थानानै समखौ थांगोर होनो नाङा। गासैबो खामानिया जाजोबबाय। आं दैफां नोगोरमायाव थांनायाबो बे केसखौ लानानैनो थांनाय जादोंमोन। बेसेबांबा नाजानायनि गेजेरजों उथ्रिबोबाय। नोंथांखौ दैफां नोगोरमायाव थांनो लाब्ला थगायनाय जादोंमोन। गाज्रि दामोन। थगायनानैबाबो थारखौ दिहुननायानो जोंनि बिफाननि खामानि।" खनसाया जिराया जासेनो गोलावै बुंलाङो।
बोहैथिया जिरायनायनिफ्राय जथ्रोदनानै बुङो।
"खामानिफोरखौ मोगथाङाव थाबैनो महर होब्ला गाहाम जासिगौ नामा ?"
"नाजागोन। जेसे हागौ एसे थाबैनो फोजोबनो जों नाजागोन। गाबोन अखा नायब्लानो आं जेइलाव थांनानै खौरां लाहैगोन आदालतनि थाखाय आरो आदालतखौ थाबैनो खालामनो नारसिनबोगोन।"
"बोफोरखौ गासैबो नोंथांमोननि सायावनो जाबसिन जोबनाय जाबाय। आं आसा खालामबाय नोंथांमोननि नाजानायावनो आदा, आय-आफा मोनहा थाबैनो जेइलनिफ्राय गबोफिनगोन।"
"ओंखामखौ खुरबायमोन आबʼ।" सासे खामानि मावग्रा आइजोआ बोहैथिखौ थांखिनानै बुंफैयो।
"ओंखाम खुरबायनो- जालायहैदिनि।'

बुंना सिगांग्रोयो बोहैथिया।
खनसाय आरो सुजुग्रा मोनहाबो बोहैथिन उन-उन आगान होफालाङो लासै..... लासै.... डाइनिं रुम फारसे।
।।आयदा - दाइन।।

लासैनो मोनाबिलि जाबोबाय।
सान सिख्लायाबो बुहुम बिखायाव जिरायहैबाय। खोमसि रानिया बुहुमबिखाखौ साग्लोबना लानो हमबाय। दाखोर दाला गैयि पिच लामानि सेर सेर थानाय लेमपटफ्राव सडियाम लाइटफ्रा गावनि गोमो गाबनि सोरांखौ सारल्दाबाय लासै लासै।लामायाव दा मानसिनि होंगो-दोंगोआ बांदोसै। मावखुलिनिफ्राय फैनाय मानसिफोरा दैखं नोगोरमानि सुपार हाथायाव गाव गावनो नांगौ मुवाफोरखौ बायनो हाबहैदों। खायसेबा बायखांना ओंखारबोदों।
बडʼलेन्ड राइजोनि सिङाव थानाय दैख्रं नोगोरमानि महरा लासैनो गुरस्लायबोबाय। सोनाबारिनि बारहावाया लासैनो गोदाना लाफैबाय। दा जेरै मेगन फिदिङो एरैनो गेदेर गेदेर बिल्डिं। गोदान मुगानि आदबै लुनाय। बेफोरनि अनगायैबो दंबावो- सावथुन, हटेल, रेष्टुरेन्ट, सुइमिंपुल, बिउटि पार्लर आरो गान्नाय-जोमनायनि गोदान-गोदान ड्रेस।बे दैख्रं नोगोरमानि महरा मोनाबिलिनि स्नि बाजिनाय लोगो लोगो गुबन महराव सोलायलाङो। गोदान मुगानि बारहावाया गोबाना लाफैयो।खनसाय आरो सुजुग्रा मोनहा थानायाव थांनानै पुलिस नायदिंगिरि राखेब बरʼवा गैयैखाय थाबैनो गिदिंबोफिनबाय। लामायाव सुजुग्राया बुंबाय-
"नोंथां। रैसुमै हटेलाव दान्दिसे हाबलांनोसै नामा ?"
"गोसो।"
"बियार बोनो मोनथारैया गोबावसै नोंथां। बियार बोनो मोनथारैखाय खरʼखौ थाजिमानो मोनथारलिया।"
"थु। नोंथांनि खरʼवा थाजिम जाथोंसैल।"
खनसायनि बिथोन मोन्नाय लोगो-लोगो सुजुग्राया मारुटिखौ रैसुमै हटेलनि मोखाङाव दोनहैयो।
मारुटिनिफ्राय सानैबो ओंखार लांनानै लासै-लासै हाबलाङो सिङाव। हटेल मेनेजमेन्टा - बरायहैनानै मासियाव फजʼहैयो- खनसाय आरो सुजुग्रामोनखौ। हटेलाव अब्ला होंगो-दोंगोद्रायबो नङा।
खनसाया वेटार सासेनियाव "बियार' गंनै लाबोनो बिथोन होयो। बेनिफ्राय हटेलनि सोरगिदिं खेबसे नायगिदिङो। हटेलखौ गोदान मुगाजों गोरोबहोनानै बानायनाय जादों जोंब्लाव-माब्लाव।दान्दिसेनि उनावनो 'वेटारा' गंनै बियार लाबोनानै खनसायमोननो होफैयो आरो सोंबावो-
"माबाफोर नांबावगौना सार ?"
"नांला। माबाफोर नांगौब्ला लेंहरगोन।"
खनसाया फिन होफिनो।
सानैबो बियारनि समफलाखौ खुलिनानै बोनो हमो। बे समावनो सासे आइजोआ बिसोर जिरायनाय आरांगानि मासियाव मिनिस्लुयै जिरायना बुंफैयो-
"आदामोनखौ दिनैसो नुजेननाय बायदि मोन्दों आं।"
"जों दैफां नोगोरमानिसो। बेनिखायनो नों जोंखौ नुखानाय नङा।" सुजुग्राया मिनिस्लु मिनिनानै बुंफिनो।
बिसोर रायज्लायबाय थानाय समावनो- बिसोर जिरायनाय सेरनि आरांगा गंसेनि मासियाव जिराय फैयो साथाम सुबुंफोरा। गान्नाया साथामनियाबो जिन्स गोजाजोब। खरʼवाव साथामबो स्टेथसन थपि। सासेनियाव गंसे बेग। बै गोदाननै हाबफैनाय सुबुंफोराबो बियार बोयै-बोयै गोबां बाथ्रा रायज्लायबाय। खनसाय आरो सुजुग्रा मोनहा बिसोर रायज्लायनायखौ खोनाना बिखा ख्लाब मोनखांनाय लोगोसे गोसोयावबो रंजाखांनायबो मोनबाय।
सुजुग्राया गोदानै हाबफैनाय सुबुंफोरखौ मोजाङै नोजोर होबाय- बिसोरनि गेजेराव अरखिबो दंफायो। बियार बोयै-बोयै अरखिया बुंबावबाय-
"बिदिब्लाथʼ जों खामानिफोरखौ जोबोर हुसियारै मावनांसिगोन।"
"औ। जोंनि उन-उन संदानगिरिफोर गिदिंफागासिनो दं।" सासेया गोमजोरै बुङो।
"जोंनि फालांगिखौ थेर-बेथेर खालामनो नायगिरनायनि आन्दोआव सोरनि बिहोमा दं ?" सासेया बुंफाबावो।
"बिनि थार रोदाखौ संनो थाङोब्ला हाजʼवारी देहाफाहामसालिनि नखरखौनो दांनांगोन। मानोना गासैबो मुलियानो बेवहायसो बिष जानानै सुबुं बुथारला बायदों।' अरखिया गोमजोरै बुंलाङो।
"बिसोरखौ माबार मोनसे खिथेर लानो हागोन नामा ?"
खिथेर बादियानो जाबाय। गासैबो नखरनि सुबुङा पुलिसफोरनि आखायाव। दा फिसाजो हारसिंलʼ नʼवाव दं।
"मोजां खौसल।"

गोबां बाथ्रा खैसार सानायनि बाथ्रा रायज्लायबावदोंमोन बिसोर। खनसाय आरो सुजुग्रा मोनहाबो रायज्लाय- रायज्लाय खोनासंलांबाय थादोंमोन।माखासे सम बारगʼलांनायनि उनाव अरखिमोनहा हटेलनिफ्राय ओंखार लाङो। खनसाय आरो सुजुग्रा मोनहाबो ओंखार बोयो। अरखि मोनहा गावसोरनि सोमखोर मारुटियाव गाखोनानै खोमसियाव गोमाहैयो।खनसाय मोनहाबो गोमजोरै मारुटियाव गाखोनानै बोहैथिमोननि नʼ फारसे गिदिंबोफिनो। लामायाव सानैबो रायज्लायाखै सिरि।
मारुटिखौ दोन्नानै रुम फारसे सिगांलाङो खनसाय आरो सुजुग्रा मोनहा। रुमाव हाबहैनानै सानैबो ड्रेसखौ गानस्लायो।
"जोबनायनि लामायाव आगान होथारबाय माथो नोंथां।" खनसाया सिरिखौ सिफायनानै सुजुग्रानियाव सोङो।
"आं बुंखायाखै होनबा सिगाङावनो- नोंथां थाबाय होनबाथाय माथो बाथ्रा दंबावो ?"
"खामानिखौ नाथाय जों हुसियारै मावनांसिगोन। जों बिथां राखेब बरʼखौ लानानै थांखि खानाय जायगायाव सौहैनांगोन।"खनसाया बुंलाङो।
"नाजानायनोसै।'
"नाजानायनोलʼ नङा। नाजाथारनांगोन जेरैखि जायाब्लाबो। नङाब्ला जोंनि संदाननाया फैमाल जानो हागौ।'
माखासे बाथ्रा रायज्लायबाय थानायनि उनाव ओंखाम जानो लेंफैयो बोहैथिया।
ओंखाम जानाय समाव बोहैथिखौ खनसाया थांखिनानै बुङो-
"नोंथाङा बायहेरायाव दा ओंखारथʼ। आंनि खावलायनाय। नङाब्ला जाथाया गिथावबाथाव महर लालांबावनो हागौ।"
"नाथाय जेइलावदि........................................।"
बुंजोबनो हायाखैसै बोहैथिया।
"आं खुथार-खुथार खावलायो बायहेरायाव ओंखारथʼनाङा नोंथाङा।" सुजुग्रायाबो बुंफादेरबावो।
"नाथाय मानो ?"
"बे अलखद समाव मानोखौ सोंनो समाया नोंथां। जों नोंथांनि गाहामखौ हास्थायनानैसो बुंदों।"
बेदिनो गोबां बाथ्रा रायज्लायबावदोंमोन हरनि जिसे बाजिसिमहालागै। अब्ला नसुंसेरनि नखरफोरा उन्दुसि जोबबायमोन।सा दैख्रं नोगोरमायाव बोहैथिया सासे बिलोगो दं- मुङा लाइजौ। अरखिया मोजाङैनो सिनायो। लाइजौवा बोहैथिनि महर-मुस्रिजों गोरोबहाङो।अरखिया लाइजौमोननि नʼवाव थाङो- मारुटि लानानै मोनाबिलि-मोनाबिलि। लोगोसे सासे लोगोबो दंफायो अरखिया लोगोनो मारुटिखौ सालाय होदों।
लाइजौमोननि नʼ मोनहैनानै अरखिया हारसिंनो ड्रयिं रुमाव हाबलाङो। लाइजौवा अब्ला इंराजी लाइसि फरायगासिनो दंमोन। अरखिया लाइजौखौ नुनाय लोगो-लोगो बुङो-
"लाइजौ। नोंखौ नोंनि लोगो बोहैथिया लेंहरदों दानो थांथार नांगौनो।"
"मा ? बोहैथि लेंहरदों ?" लाइजौवा सोंफामफिनो।
"औ। बोहैथिया लेंहरदों। मानोबा नांथारगौनो मानो नांगौ आंनोबो खिन्था हराखैसै।'
"दासो..................... मोनाबाय ! गाबोन थांबालाय जायानो ?"
"नाङा लाइजौ ! नोंखौ लांफैनोनो आंनो मारुटि भारा हमलायनानै हरदों। मारुटि भारा हमलायनानै हरसेयावबो थाङाबा बिलोगोखौ फोथाय खेबस खालामनाय जाथारगोन।"

लाइजौवा दानदिसे माबा सानहाबनानै उनाव थांनो ओंखारो। अरखिया लाइजौनि ओंखारनायखौ नुनानै मिनिस्लु मिनियो।लाइजौखौ मारुटियाव दैखांना बोहैथि मोननि न फारसे लाबोयो। लामायाव सासे मानसिखौ मारुटि लाखिनानै गाखो होयो। लाइजौवा एसे गिलुं-गिलुं जानानै अरखिनाव-
"बियो सोर जाखो ?"
"आंनि सासे लोगो। दा फैफिननो हारसिंजानायखाय गाखोहोबाय।"
बोहैथि मोननि नʼ मोनफैगौ मानियानो हरनि जिनै बाजि खावसे जाबाय। लाइजौवा आखायाव भेनिटि बेगखौ लानानै हांखुरै बोहैथिनि रुम फारसे आगान होलाङो। दरजा मोनहैनाय लोगो लोगो नक होयो टक.........टक........टक.........टक.........।
दरजा नक होनायखौ बागदावखाङो बोहैथिया। दानदिसे सिरि खोनासंहाबबायो एम सायाव जस्लंना।
टक.................टक.............टक...........।
दरजाखौ आरो नक होबावो लाइजौवा गिलुङै बुंहरो-
''सोर ?"
"आं। लाइजौ।"
लाइजौवा फिन हरो। लाइजौनि गारांखौ खोनाना बोहैथिया दरजाखौ खेवना होयो आरो गोमोना सोङो-
"एसेबां हराव............?"
"मा खौरां ?"
"मा ?मानि मा खौरां ?"
"मानोथो लेंहरनाय ?"
"सोर लेंहरा ?"
''अरखियालाय मानोथो लेंनानै लाबोखौ बिदिब्लालाय ?" गोमोना सोंफिनो लाइजौवा।
बे बुब्लियावनो सानै मानसिया हाबोयो। आखायाव सानैनियावबो रिभलबार। बिसोरनि गेजेराव सासेया गोमजोरै बुङो-
"सिरिथा। गाबख्रावनो मोन्नाय नङा। नङाब्ला खैफोद दं।"
बोहैथि आरो लाइजौमोनहा मोखांजों मोखां खेबसे नायलायनानै रिभलबार लानाय मानसिथिंजाय गिलुं-गिलुङै नायहरो।
"सानैबो जों-जों फै।"

सानै हाबफैनाय मानसिया रिभलबारखौ सिगांथिंबो उनथिंबो फाथिनानै लाइजौ आरो बोहैथिमोनखौ बायहेरायाव ओंखार होबोयो।
उनाव लाइजौ आरो बोहैथिमोनखौ मोनसे बिल्डिङाव लांनानै दोनहैयो। अरखिया आखायाव गांसे दलिल लानानै बुङो-
"नैबे लेखा बिलाइयाव सहि हो। नङाब्ला नोंनि लोगोनि जिउ आरो नोंनि जिउखौ फोजोबनाय जागोन।"
बोहैथिया गʼबोनाय मोदैखौ हुगारनानै दलिलाव लिरनाय बाथ्राफोरखौ फरायलाङो। बे दलिलाव लिरनाय दं- सानजा दैख्रं नोगोरमानि थाखो ब्रै बिल्डिंखौ बोहैथिया अरखिनो फानबाय। मानोना बिल्डिङा बोहैथिनि मुङाव दं।
दलिलखौ फरायखांनानै बोहैथिया बिसोरजोंबो आरो मेगन गोजा दिन्थिनानै बुङो-
"अरखि ! नों बिनानावजों समाननि सायाव एसेबां अनागारि ? नोंनि बिखाया माजों दानाय ?"
अरखिया बोहैथिखौ सोबानानै बुंबावो-
"दाबो सम दं बोहैथि ! माबार सहिया होदो।''
बोहैथिया अरखिखौ गोबां गाज्रि गाज्रि रावै रायो। अरखिया उनाव चहिखौ नाजाब्लाबो लानो हाथारैलाय- गावनि लोगो सानैजों रायज्लायो-
"मा खालामबावनो सांग्रां नोंथां ?"
सहिखौ मोननो थाखाय खेबसे नाजाबाव अरखि नोंथां।" सांग्राङा बुङो।
"बिबदि साजा होबायथाब्ला गाहामजानाय नङादां नोंथां सांग्रां। मानोना साजा होनायाव गावख्रावनायफोरखौ खाथिनि नखरफोरा खोनाहैनो हागौ। अब्ला फैमाल जागोन।' गोगोमा बुङो।
"नंगौ गोगोम नोंथां। जों बिसोरखौ बिदिब्ला क्लरफर्म होनानै गुबुन नोगोरमायाव दैथाय हरनोसै नङा होनबा ?" अरखिया सोंफ्राम फिनबावो।
"बेनि अनगायै जेबो राहागैया नोंथां। थाबैनो मावदो। सोरांब्ला आखʼ-फाखʼ जानो हागौ।" सांग्राङा बुंलाङो।
"लोगोसे मोनसे बाथ्रायाव सानै आइजो लायनानै दैयाव बुथारना गारनांगोन- बिसोरनि गाननाय जोमनायखौ गानहोना। उनाव चहिखौ नकल बानायबानो जाबाय।" गोगोमा गोमजोरै बुंलांबावो।
सांग्राङा क्लरफर्म गोनां रुमालजों बोहैथि आरो लाइजौमोननि खुगाखौ खाथेयो। अब्लानो सानैबो बेहुस जायो।"खामानिखौ थाबैनो मावदो।' अरखिया हामफ्ला-सिमफ्ला जानानै बुङो।
बे बुब्लियावनो खनसाय, सुजुग्रा आरो राखेब मोनहा आखायाव पिस्टल गंफा-गंफा लानानै रुमाव हाबहैना बुंहैयो-
"आखाइ दैखां।'
पिष्टल फाथिनानै गावनो नायगिरनाय नुनानै अरखि, सांग्रां आरो गोगोम मोनहा आखाइ दैखांनाङो।
राखेबा कनष्टेबलफोरखौ बिथोन होनानै आखायाव जिनज्रि गानहोयो साथामखौबो आरो बोहैथिमोनखौ देहा फाहामसालि फारसे दैथाय हरो। अब्ला हरनि नै बाजि ब्रैजिबा मिनिट जाबायमोन।

।।आयदा - गु।।
दैख्रं नोगोरमानि गोजौ बिजिरसालि।
गोबां सुबुंफोर थांलाय-फैलाय। खायसेबा बिजिरसालियाव जिरायहैदों। खायसेबा खामानि लानैनो, सोरबा बिजिरगिरिफोरखौ लोगो हमहैदों, खायसेबा एडभकेटफोरखौ लोगो हमहैदों।खनसाय, सुजुग्रा मोनहा बिजिरसालियाव नांगौ मानसिफोरखौ लेंहरनानै दोनफैखाबाय। एडभकेटाबो -हमखाबाय।
इन्जुर घड़िया जिसे बाजिनाय लोगो-लोगोनो गाहाय बिजिरगिरिया गावनि मासियाव जिरायहैबाय। गाहाय बिजिरगिरिखौ सानै कनष्टेबला बेंदों। बिजिरसालिनि दरजायाबो सानै कनष्टेबलनि ख्रों-ख्रों बेंनाय।
गाहाय बिजिरगिरिया गावनि मासियाव जिरायनायनि दान्दिसेनि उनावनो- दिनैनि बिजिरगोन आयदाखौ फरायनानै खिन्थालाङो मानिजाथाव डा. बिरहां हाजʼवारी आरो मुस्रिमा रंजाली हाजʼवारी। नोंथांमोननि नाजानायाव मानिजाथाव असक ब्रह्मवा आरजबिलाइजों लोगोसे माखासे फोरमानबो होनाय जादों। नोंथां मोनहा दैख्रं नोगोरमानि एम. पि. थजेन ब्रह्मखौ मुलियाव बिष होनानै बुथारदों। बेनि अनगायैबो दानसेनि गेजेराव दुखुथिया राइजोफोरखौ मुलियाव बिष होयै होयै सा दजिबा सुबुंखौ जिउ फोजोबखांबाय। बे केसनि सायावनो दिनैनि बिजिरसालिया बिजिरनाय जागोन। प्रसिकिउटर मुस्रि फुंखा महिलारी इउ मे प्रचिड नाव।
डा. बिरहां हाजʼवारीखौ गग्रायाव गसं होनानै सानै कनष्टेबला बेंनानै दं। डा. हाजʼवारीया लाजिनानै गंस्रिनानै दं।
प्रसिकिउटर फुंखा महिलारीया आखाइयाव गीता सलन्थायमाखौ लानानै डा. हाजʼवारीनि खाथियाव थांनानै बुंहैयो-
"थेंक इउ, मि. लर्ड। मि. हाजʼवारी, सोंथि सोंनायनि सिगां नै बे गीताखौ दांनानै बुं- आं जि बुंगोन बेयो गासैबो थार।"
डा. हाजरवारीया खरʼखौ खुनुरोखोमै दैखांना- आखाइ फारनैजों गीतानि सायाव दांनानै बुङो थेरनाय गारांजों-
"आं जिखौ बुंगोन गासैबो थार।"
"गाहाम। नोंथांनि मुङा ?"
"डा. बिरहां हाजʼवारी।"
"नोंथांनि नोमफानि मुङा ?"
"आफाया गैलिया। रुंसारि जालांबाय।"
"अहʼ आइ एम छरि। आच्चा नोंथांनि फिसाजोलानि मुङा ?"
"डा. थुलुंगा हाजʼवारी।"
"बियो मा खालामो ?"
"आंजों हेफाजाब होफायोमोन।"
"नोंथांनि बिजिनि मुङा ?"
"मुस्रिमा रंजाली हाजʼवारी।"
"अह ! नोंथाङा रंजाली हाजʼवारीनि फिसाइसो ?"
"औ !" गोनांथि गैयिफोरखौ सोंफ्लेबाय थानायाव- एसे रागा जोंदʼबनाय मोनो बिरहाङा।
"नोंथाङा मा मावोमोन ?"
"हाजʼवारी देहा फाहामसालिनि बिगोमा।"
"एसे सिगाङाव गाहाय बिजिदगिरिया बिजिरगोन आयदा फरायलांनायखौ नोंथाङाबो खोनाबाय। दानिया बुंदों- बियो थार नंगौना नङा ?"
"बियो नंखाय नङा।"
"नंखाय नङा ?"
"नंगौ ! हाजʼवारी देहा फाहामसालियाव एम. पि. थजेन मोसाहारीया बिष मोनलोंनानै थैदों आरो दानसेनि गेजेरावनो दुखुथिया बेमारि सुबुंफोरा सा-दजिबा रुंसारि जानांदों।
रुंसारि जानाय सुबुं बिथांमोननि खाथियाव आं खरʼगंग्लायनानै निमाहा बिनो लुबैयो। मानोना आं बिषा माबोरै मुलियाव हाबफैखो बेखौ मोनथिया। अदेबानि बेसेबांबा नोजोर होबाय।" बिरहाङा गोमजोरै बुंलाङो।
"प्लिज नोट दिच पयन्ट इय अनार। डा. बिरहाङा गावनि देहा फाहामसालियाव बिष लोंहोनानै थैनायखौ गनायो।

बिरहांनि खाथिनिफ्राय ससे थांनानै गाबाय बिजिरगिरिखौ बुंहरो फुंखाया। उनाव बिरहांनि खाथियाव फैफिननानै सोंफैफिनो-
"डा. हाजʼवारी। एम. पि. थजेन मोसाहारीनो मुलियाव बिष गलायनानै मा जाहोननि थाखाय फोथैयामोन ?"
फुंखाखौ नायहाबनानै बिरहाङा खुनुरोखोमै रागाखौ हमथानानै बुङो-
"एम. पि. नि अनगायैबोदि गोबां सुबुङा रुंसारि जानांदोंमोन- नोंथां प्रसिकिउटरा मिथिखागौ ?"
"मिथिगौ ! बेनि फोरमानाफोरा जोंनि आखायाव फोरमान दंजोबो !"
"नाथाय आंदि मुलियाव बिष गलायनानै बुथाराखै !"
"बिष गलायाखैनि फोरमाना ?"
दान्दिसे सिरि थानाङो बिरहाङा। उनाव गंस्रिनानै बुंफिनो-
"फोरमान गैया। थेवबो आं बुंगोन- आं माब्लाबाबो मुलियाव बिष गलायनानै बुथारदों होन्नाय बाथ्राखौ आं गनायनो हाया।"
"बिरहांनि रावखौ खोनानानै बिजिरसालियाव बुदुं-बुदां रायज्लायनायजों गोमाखाङो। गाहाय बिजिरगिरिया बिजिरसालिखौ सिरि लाखिनो-थाखाय आरांगायाव थानाय हाथुराजों आरांगायाव टां.......... टां......... बुयै-बुयै गोगोमैनो बुंहरो-
"अडार-अडार! नʼ हाथाइ नङा बिजिरसालिसो ।"
गाहाय बिजिरगिरिया बुंखांनायनि उनावनो फुंखाया गाहाय बिजिरगिरिखौ नायहरनानै बुङो-
"काइन्दलि नट दिस पयन्ट, इयर अनार। जेबो फोरमान गैयाबालानो बिथां हाजʼवारीया फोलानो नाजादों।"
फुंखानि रावाव बागदावखाङो बिरहाङा उनाव जरै बुङो
"येस अनार ! आं माब्लाबाबो बिष दौवाखै।"
"नाथाय फोरमानादि दं।"
फुंखाया गुरैयै बुङो बिरहांखौ नायनानै। बेनि उनाव गाहाय बिजिरगिरिनिथिं नायहरबावनानै बुंबावो फुंखाया....
"येस अनार ! बिथां बिरहाङादि बिष गलायनानै मानसि बुथारदोंमोन। बेनि फोरमानखौ नैबे फोरमान बिलाइयानो रोखा-रोखा फोरमान होयो। बे फोरमान बिलाइखौ सानै रोंगौथि गोनांनिफ्रायसो लानाय जादों।"
फोरमान बिलाइखौ गाहाय बिजिरगिरिनो हरो फुंखाया। फोरमान बिलाइखौ गाहाय बिजिरगिरिया फरायना नायो। फरायखांनानै गाहाय बिजिरगिरिया बुंहरो-
"इउ मे प्रचिड मि. महिलारी।"
"थेंक इउ, मि. लर्ड। दानिया बुंदो मुलियाव बिष सोआखैब्ला माबोरैथो बिष थाखो- मुलियाव ?"
"आं मिबथिया। थेवबो आं बुंगोन मुलियाव आं बिष होआखै।
"देटस अल, मि .लर्ड। बिरहां हाजʼवारीनियाव आं सोंनांगौनि गोनांथि गैलिया।दानिया सोंनांगौवा मुस्रिमा रंजाली हाजʼवारी।"
सासे नायगिरिया हज्रिखावनानै बुंहरो- मुस्रिमा रंजाली हाजʼवारीया- "हाजिर" जानांगौ। नायगिरिनिथिं सुबुंनि रावखौ खोनानानै रंजालीया गंस्रि-गंस्रि "गग्रा' फारसे दावगा लांनानै गाखो हैयासै। गग्रायाव गाखोखांनानै बिजिरसालिनि सोरगिदिं सायरʼ मोखाङै नायगिदिङो। बेनिफ्राय बिजिरसालियाव बिजिरनायखौ खोनासंनो फैनाय - सुबुंफोरनिथिं खेबसे नायद्ला हरबाय सायरʼ मोखाङै गावनिथिं नायहरबाय थानाय फिसाजो बोहैथिखौ नुहरनानै मिथिस्लाबा जासेनो ज्रय मोदै सिरियो रंजालीया।
फुंखा महिलारीया 'गीताखौ लाबोनानै थाबनो होफैयो रंजालीनो। गीताखौ दांनानै रंजालीया गावस्रानाय गाराङै बुङो- "आं 'गीताखौ दांनानै बुङो- आं जि बाथ्राखौ बुंगोन बेयो गासैबो सैथो।''
"नोंथांनि मुङा मामोन ?"
गीताखौ दोनहैफिननानै रंजालीनि खाथियाव फैफिनना सोंफिनो फुंखाया।
"रंजाली हाजʼवारी।"
"नोंथांनि फिसाया ?"

"बिरहां हाजʼवारी।"
"नोंथाङा मा मावो ?"
"आंनि फिसाइनि फाहामसालियाव सारजननि खामानि मावोमोन।"
"नोंथाङाबोथʼ बिष होना बुथारनायाव हेफाजाब दंमोन।"
"सोरखौ बिष होना बुथारनायाव थानो?" एसे गोमोना सोंफिनो रंजालीया फुंखानियाव।
"फोलानो दा नाजा मुस्रिमा हाजʼवारी। एम. पि. आरो दानसेयाव सा दजिबा सुबुं नोंसोरनि फाहामसालियाव थैनांनायखौथʼ नोंथाङाबो नुदों ?"
"नुदों। नाथाय थैनायनि जाहोनखौथʼ जों मिथिया।"
फुंखाया अब्ला गाहाइ बिजिरगिरिनिथिंजाय नायहरनानै बुङो-
"प्लिज नट दिच पयन्ट। मुस्रिमा हाजʼवारीबो - बिष गोनां मुलिखौ नुदों।'
बिनि उनाव फुंखाया रंजाली हाजʼवारीनि खाथियाव फैफिननानै गग्रानि बाटामाव हमनानै सोंफिनबावो-
"नोंनि फिसाइ बिरहाङाथʼ मुलियाव बिष गलायदोंमोन ?"
रावखौ खोनाना खरʼखौ दैखाङो रंजालीया। बेनिफ्राय हांखुरै बुङो-
"आंनि फिसाइया मुलियाव बिष गलायदों होन्नाय बाथ्राया गासैबो नंखाय।"
"नंखाय होन्ना माबाफोर फोरमान दं नामा ?"
रंजालीया दान्दिसे सिरि थानाङो। उनाव गोमजोरै बुंफिनो-
"फोरमाना गैया। अदेबानि जों माब्लाबो होआखै। बेखौ आं माब्लाबाबो गनायनो हाया।"
बिजिरसालियाव बुदुं-बादां रायज्लायनायजों गोमखांलायबाय। गाहाय बिजिरगिरिया हाथुरा बुनानै बुंहरो-
"अरडार। अरडार।।"
लोगो-लोगोनो सिरि जायो- बिजिरसालिया। गाहाय बिजिरगिरिया उनाव बुंफिनो-
"इउ मे प्रचिद नाव मि. महिलारी।"
"थेंक इउ, मि. लर्ड। दानिया बुंबावदो बिष दौनानै मानसि बुथारनायाव नोंथांनि आखाइ दंना गैया ?"
"जों माब्लाबाबो बिष होनानै मानसि बुथाराखै। आंनि फिसाइयाबो बुथाराखै आरो आंबो बुथाराखै। हांखुरै बुंलाङो रंजालीया।
"देटस अल, मि. लर्ड। मुस्रिमा रंजाली हाजʼवारीनियाव सोंनांगौ जेबो गैलिया। दानिया सोंनांगौ थरायना बोहैथि हाजʼवारीनियाव।"
सासे नायगिरिया हज्रिखावनानै बुंलायबाय- थरायना बोहैथि हाजʼवारी- हाजिर।"
बोहैथि हाजʼवारीया जिरायनायनिफ्राय लाजिबांसिननै सिखारो। बिजिरसालिनि बयबो मानसियानो बोहैथिनि फारसे नायहरो। लासै-लासैयै आथिंखौ बारायलाङो बोहैथिया गग्रा फारसे। गग्रायाव लासैयै आथिंखौ दैखांना गसंना थाहैयो। लाजिनायजों गंस्रिना थाबाय थानाङो बोहैथिया।
फुंखाया बोहैथिनि खाथियाव थांनानै सोंहैफिनबावबाय-
"नोंथांनि मुङा ?"

"बोहैथि हाजʼवारी।"
"नोमा नोम्फानि मुङा ?"
"आफानि मुङा बिरहां हाजʼवारी आरो आयनि मुङा रंजाली हाजʼवारी।"
"नोंथाङा साखरिफोर मावो ?"
"मावा।"
"एम. ए. थाखोखौ उथ्रिनाया बोसोरसे जाबाय साखरि मावथʼवाखै।"
"नोंथाङा नोमा-नोम्फानि सायाव मा बुंनो सानो ?"
आंहा आय-आफानि सायाव जेबो अजद गैया। अदेबानि आं बेखौलʼ बुंनो सानो आय आफाया मुलियाव माब्लाबाबो बिष होनानै मानसि बुथाराखै।"
"थरायना बोहैथि हाजʼवारी ! नों आरो नोमा नोम्फा बुंनाय बाथ्राफोरा थार। बेखौ फोरमान होनो नोंसोरनि जानानै साखि दंना ? गाहाय बिजिरगिरिया बुंहरो बोहैथिखौ नायहरनानै।
"दं ! मुंदांखा चिफ डिटेकटिभ अफिसार मुस्रि खनसाय नार्जारी आरो बिथांनि हेफाजाबगिरि सुजुग्रा कारजि। बिथांमोनखौ बे जाथाइनि सायाव नायबिजिरनो लेंहरनाय जादोंमोन। बिथांमोनहा दिनै थार जाथाइ खालामग्राखौ फोरमान होनाय जासिगोन।"
"मुस्रि खनसाय नार्जारी आरो मुस्रि सुजुग्रा कारजि बिथांमोना दंना ?" गाहाय बिजिरगिरिया सोंहरो।
खनसाया जिरायनायनिफ्राय सिखारो आरो गाहाय बिजिरगिरिनि मोखाङाव फैनानै बुङो-
"आंनो खनसाय नार्जारी अनार। बैयो आंनि हेफाजाबगिरि सुजुग्रा कारजि। सुजुग्राखौ आखाइ दिन्थिहरबावो खनसाया। सुजुग्राया गसंनानै गावनि सिनायथिखौ होयो।
बिजिरसालिया गावजों-गाव रायज्लायनानै दावराव जायो। गाहाय बिजिरगिरिया हाथुरा बुयै बुयै बुङो-
"अरडार, अरडार। बयबो सिरियै था।"
गाहाय बिजिरगिरिया बुंखांनाय लोगो-लोगोनो खनसाया गग्रायाव गाखोहैयो। आखाइ फारनैजों गग्रानि बाटामाव हमो।
"मुस्रि खनसाय नार्जारी। नोंथाङा जाथाइनि संदाननायाव मा फोरमान मोनखो बेखौ फोरमायजोबनो खावलामनाय जाबाय।" गाहाय बिजिरगिरिया बुङो।
"थेंक इउ, मि. लर्ड। जोंखौ थरायना बोहैथि हाजʼवारीया स्रोदै हाजʼवारी देहा फाहामसालियाव दुखु गोनां जाथाइखौ संदाननो थाखाय लेंहरनाय जादोंमोन। जोंबो बोहैथिनि खावलायहरनायाव हांखुरै फैनानै जाथाइनि गुदि खिथा नायबिजिरफैदोंमोन। जाथाइजों माब्लाबाबो जोंनि गुबै सिनायथिखौ होआखैमोन बोहैथिमोननि नखराव। माखासे सम बारगलांनायनि उनावनो जों थारखौ दिहुननो हादों।" खनसाया दान्दिसे सिरि थाथʼयो।
"बेनिफ्राय ?" गाहाय बिजिरगिरिया सोंबावो।
"बेनिफ्राय आं सानसेखालि हाजʼवारी देहा फाहामसालिनिफ्राय माखासे मुलिखौ लांनानै मुंदांखा "केमिष्ट बिथां डा. एस. ब्रह्मनियाव नायबिजिर होहैनाय जादोंमोन। बिथां ड. एस. ब्रह्मवा नायबिजिरनानै फोरमायोदि मुलिनि लेबेल आरो सल्फाफोरा गाहामैनो दं। नाथाय मुलिनि बैसोआ जोबबाय। बेनिखायनो जानो हागौ मुलिया गुबुन महर लाबाय।"
"आइ अबजेक्ट, इयर अनार। मानोना जेबोफोरमान गैया लासेनो खुगाजोंलʼ बुंनानै बिजिरसालिनि समखौ थांगार होनो नाजादों- बिथां नार्जारीया।" फुंखाया गसंनानै बुङो।
"आइ एम सरि, इयर अनार। बेनि फोरमाना दं आरो बिथां ड. एस. ब्रह्मखौ आं लेंनानै लाबोखादों।" लोगोसे माखासे मुलिफोरखौबो हाजʼवारी देहा फाहामसालिनिफ्राय- थैनाय सुबुंफोरनो मुलि दौखोनदा मुलिफोरखौबो बुथुमनानै लाबोखादों। फोरमान नायनो हागोन गुबुन "केमिष्ट"लाबोनानै। "खनसाया गोमजोरै बुंलांबावो आरो लाबोनाय मुलिफोरखौ बिजिरसालियाव गथायनाय जायो।
बिजिरसालिया दावराव जाबावो रायज्लायनायजों। गाहाय बिजिरगिरिया हाथुरा बुंनानै बुंबावो- "अरडार ! अरडार।।"
दान्दिसेयावनो सिरि जाफिनो। गाहाय बिजिरगिरिया अब्ला बुंफिनो-
"इउ मे प्रचिड मि. नार्जारी।"
"थेंक इउ, मि. लर्ड। बेनि उनाव आं हाजʼवारी देहा फाहामसालिनि बिगोमा डा. बिरहां हाजʼवारीनियाव माखासे बाथ्रा बुंफ्लानानै मुलिखौ बबेनिफ्राय लाबोयो ? सोर सोर बेनि दैदेनगिरिफोरा बेखौ गासैबो दिहुनजोबो। डा. बिरहाङा आं सोंनायाव बुंदोंमोन- दैफां नोगोरमानि - Gloxo (India) Limited. Garman Remedies Limited आरो Boots Pharmaceuticals Limited बायदि बायदि कम्पानिनिफ्राय लाबोयो आरो हलसेलार सानै- सांग्रां ब्रह्म आरो गोगोम कसारीमोननिफ्रायबो लाबोयो।"
"आइ अबजेक्ट, इयर अनार। बेनि फोरमाना ?" फुंखाया गसंनानै बुंबावो।
"बेनि रोखा रोखा फोरमान दं नोंथां महिलारी। फोरमान होनायनि सिगां नोंथाङासो बेसेन गोसा समखौ हेंथा होनानै बारहोगासिनो दं। नोंथाङा एसे खरʼखौ गुसु खालामनो थाखाय फ्रिजाव दोन्नाय माबा मोनसे मुवा जाग्रोदो।"

बिजिरसालिनि खोनासंग्राफोरा मिनिजोबो। गाहाय बिजिरगिरिया अब्ला हाथुरा बुनानै बुंबावो अरडार-अरडार। अबजेकचन अभार रुल्ड।"
"थेंक इउ, मि. लर्ड।''
खनसाया बुङो। बे समावनो बुंबावो-
"बिजिरसालियाव बे बाथ्राया आंखौ अपमान खालामनाय जादों, मि. लर्ड।"
"बेयो नोंथांखौ अपमान खालामनाय जायाखै महिलारी। नोंथांनि हांखुरखौ नुनानैसो बुंनाय जादों।" खनसाया फुंखाखौ नायहरनानै बुङो।
"नोंथाङा बुंनो हासिगोन-नारजारी।" गाहाय बिजिरगिरिया बुंबावो खनसायखौ नायहरनानै बुङो।
"थेंक इउ, मि. लर्ड। उनाव आं गोबाव खालामाजासेनो दैफां नोगोरमायाव थाङो। बेसेबा नाजानायनि गेजेरजों आं Food and Drug Distribution System (FDA) नि कमिसनार बिथां अरुन भाटियाया आंजों ओंखार फानायसै कम्पानि आरो कनट्राक्टर हलसेलार सांग्रां आरो गोगोममोननि नʼवाव सिं सा नायबिजिरनो। लोगोसे जों लाफाबावदोंमोन- मुंदांखा केमिष्टफोर। सांग्रां आरो गोगोम मोननि नʼवाव सिं सा नायनानै नुनो मोनबाय- बैसो बारनाय गोबां बायदि बायदि लेबेलफोरखौ बोखारनानै बेनि जायगायाव गोदान लेबेल लगायनाय आरो गोबां मुलिनि लेबेल साफायखानाय।
जायखि जाया कम्पानि आरो मुलि गʼलाफोरा मिथिखागौ बैसो जोबनाय लोगो लोगो बथलखौ बुफायना गारनांगौ। नाथाय रावबो गारफेरा। गलादारफोरा मुलिनि बैसोखौ एरख्लाबना गारगोन, नङाब्ला होखुमुरगोन, बेखौनो राइजो-राजाफोरनो फानगोन। डाक्टारफोरा बेबायदि मुलिखौ मोनफ्रांनानै बेमारिफोरनो दौनायाव बेमारिया थैब्ला दाया जानोसै डाक्टारनि।बेनि अनगायैबो माखासे गʼलादारफोरा बैसो जोबनाय मुलिफोरखौ कम्पानियाव हरफिनो। नाथाय कम्पानियाबो बेखौ गारा- सांग्रां, गोगोम मोनबायदि फालांगि गेलेग्रानो खम बेसेनाव फानहरो। बेनि फोरमानखौबो जों मोन्दों- Glaxo (Inidia) Limited आ 1,60,00,000.00 रांनि जेबो हिसाब दिन्थिनो हायै आरो लेबेल एरख्लाबनाय एबा लिरफिननानै होनाय मुलिनि 10,300,000.00 रांनि मुलि हमजाबावबाय।नाथाय दुखुनांथाव सोरबा FDN नि कमिसनारा कम्पानिनि बेफोर गाज्रि हाबाफोरखौ एरखांनानै गाज्रिखौ साजा होनो नायगिरब्लानो- बिथांखौ State Operation Marketing Federation आव दैथाय हरो। रावबो आफादानो बेनि दैथाय हरजानायनि सायाव दैखाङा। बिथां भाथियायाबो बे अलखदाव गोग्लैदोंमोन। नाथाय उनाव The Association for Consumers Action on Safety and Health (A.C.A.S.H.) आफादा बिथां भाथियाखौ दैथायहरनो नायगिरनायखौ हेंथा होदोंमोन गोख्रोङैनो।अदेबानि बबेबा बबेबा मुलियाव लिरनायालʼ रोखा रोखा। नाथाय मुलिनि लिरथाया खावफा गाहाम बाङाइ।
दानिया नायदो। लेबेल एरख्लाबनाय एबा खालिजों लिरदेरनायफोरखौसो डा. फोरा नुनोसै। नाथाय लेबेलखौ बोख्लाबथारनानै बेनि सायाव गोदान लेबेल होनायखौ डा. फोरा मालाय बोरै मिबथिलायखो ? थिग बेबादिनो हाजʼवारी देहाफाहामसालियावबो बैफोर मुलिफोरा सौफैदोंमोन नाथाय नैबे बाथ्राया थारदि- मुलिनि बैसो बारनाय लोगो-लोगो खायसेबा बिषनि महर लायो। बेनि फोरमानखौबो जों नायबिजिरदों। डा. बिरहां आरो मुस्रिमा हाजʼवारी मोना माब्लाबाबो मुलियाव बिष गलायनानै बुथाराखै। मुलियानो बैसो जोबनायखाय बिषनि महर सोलायदों। बेनि जाउनावनो हाजार हाजार सुबुंफोरा जिउ गोमाजानांनाय बादि हाजʼवारी देहा फाहामसालियावबो दानसेनि गेजेरावनो सा दजिबा सुबुं आरो एम. पि. थजेन मोसाहारीमोननि जिवा खोमानांदोंमोन।"
बेसेबा गोलाव खनसाया गावसोर संदाननायाव फोरमान मोन्नायफोरखौ बुंथिनानै होलांजोबो फारि-फारि आरो गाव मोननाय फोरमानफोरखौ बिजिरसालियाव गथाय जोबो।
गासैबो नायबिजिर खांनायनि उनाव गाहाय बिजिरगिरिया बिजिरनायनि फिथाइखौ फरायथिहोयो गोमजोर गाराङै-
"दिनैनि बिजिरसालियाव डा. बिरहां हाजʼवारी आरो मुस्रिमा रंजाली हाजʼवारीमोनखौ मुलियाव बिष गलायनानै मानसि बुथारदों होन्ना अजद दैखांनाय जादोंमोन। नाथाय माखासे फोरमान मोन्नायाव बिथामोनखौ हगारफिननाय जाबाय।"
गाहाय बिजिरसालिनि फरायथिनायखौ खोनाना बोहैथि आरो बिमा-बिफाया रंजाखाङो। खनसाय आरो सुजुग्रामोनखौ रोजा रोजा साबायखर होयो। निमाहा बियो सिगांफोराव बुंफ्रांनाय रावफोरनि सायाव।
बिजिरसालिनिफ्राय ओंखारनानै खनसाय आरो सुजुग्रा मोनहा बोहैथि आरो बिनि बिमा-बिफाखौ मारुटियाव फजनानै बुङो-
"नोंसोर नʼवाव थांग्रोदो। जों बिथां थुलुंगाखौ बखना लायनोसै।"
बेनिफ्राय खनसाय आरो सुजुग्रामोना गुबुन गंसे मारुटियाव गाखोनानै थाना फारसे रौना होलाङो। थानायाव राखेब बरʼ आरो माखासे अफिसारफोरखौ लोगो हमनानै फोरमान होबाय दायनिगिरिया थुलुंगा नङा गुबुनसो। गोबां फोरमान होनानै थुलुंगाखौ जामिनाव बखनो मोननायसै। अब्ला सानसिख्लाया मुलुग बिखायाव जिरायनो गोबाव गैलियामोन। अखरां सायाव सान सिख्लानि आबिर सारफावना हाब गोबा गोबा जोमैया सʼनानि गाब लादोंमोन।
''नोंथाङा थुलुंगा गनायनि जाहोनखौ फोरमायगोन नामा ?" बोहैथिया सुजुग्रानियाव साहा लोंनाय फावैनो सोङो।
"औ आदै। एसे बुंजागौमोन नामा ?" बोहैथि बिमाया बुंफादेरबावो।
"बुंगोन ! बुंनायाव जेबो हेंथा गैलिया। दा गिनांगौबो गैलिया। खोनासं..........। सा दैख्रं नोगोरमानि अरखि ब्रह्मवा थुलुंगा नोंथांजों लोगोथारमोन नङा होनबा ?"
"औ।" थुलुंगाया गोमजोरै बुङो।
"बे अरखियानो जोंब्लावनानै खामनो नायगिरबायमोन। माने ? अरखिया सासे माहाजोननि फिसाजोलामोन। बियो उन्दै समनिफ्रायनो सुथार जानाय गयथिखौ गोसो थोयोमोन। गयथिखौ फोरोंनायनि बिबानखौबो अरखियानो लादोंमोन। नाथाय गयथिया गावनि आथिङाव गसंथानो हानाय लोगो लोगो अरखिखौ गारनानै गुबुनजों हाबानि बाथ्रा खादोंमोन। मानोना अरखिया सासे गाज्रि गोसोनि सुबुं। मालायनि देरनायखौ नायनो हाया। गोसोम फालांगि गेलेयो।समायना आइजोफोरखौ खावनानै गेदेर गेदेर नोगोराव फानखोमाहरो हटेल कलगार्ल बायदिसिनाफोराव।
अरखिया गयथिजों गारजानायनि रागायाव गयथिखौ मोनसे हटेल देहा फानग्रायाव फानहरनो नायगिरदोंमोन। नाथाय गयथिया बेखौ सिरि सिरि मिथिनानै पुलिसनो खिन्थाहैदोंमोन। पुलिसनो खिन्थाहैनाय खौरांखौ मोन्नानै अरखिया पुलिसनो रां होनानै सिरि थाहोयो।
उनाव अरखिया सानै हयै गयथिखौ सुथारनो थिरांथा लाबाय नाथाय उनसिगां सानखादों गयथिखौ सुथारब्लाबो गाव हमजाया। बेनिखायनो सायावल थुलुंगाजों मोजां जाफ्लादोंमोन थांलाय फैलाय खालामबाय थादोंमोन। लोगोसे गयथिखौबो नोजोर होबाय थादोंमोन। थुलुंगानि सायाव मेगन सानाय दं- अरखिया। मानोना गावजों समान फरायजाबलायनाय थाखो लोगोआनो सासे डा. जाबाय। गावहा दाबो एइस. एस. एल. सि. आनजादखौनो उथ्रिनो हाया।थुलुंगानि देरनायखौ एसेबो सहायनो हायाखै अरखिया। बेनिखायनो हाखराव नाख्लायनो थाखाय फाव फान्दायनायसै।
सानसेखालि अरखिया थुलुंगानि रुमनिफ्राय थुलुंगानि देगार आरो खरि लाखोमानानै थाङो। बे देगारजोंनो गयथिखौ सुथारो खरिखौ जाथाइ जानाय जायगायाव गारना दोनलाङो।" सुजुग्राया दान्दिसे सिरि थायो।
''नाथाय। फिंगार प्रिन्ट खालामनायावदि थुलुंगानि आखाइ दाग मोन्नाय जादोंमोन देगाराव ?" बोहैथि बिफाया सोङो।
"नंगौ। नाथाय दरजानि हेन्देल, खरि आरो देगारनि ससेयाव अरखिनि आखाइनि दागमोन्नाय जादोंमोन। खामानिखौ थिगैनो मोनदोंमोन बियो नाथाय दरजानि हेन्देल, खरिनि प्रिन्टाव हमजाबाय।'
"देगारखौ बियो बोरै सुवा ?" बोहैथिया सोङो गेजेराव।

"देगारखौ बिखुङाव जि फाननानैसो हमदोंमोन। नाथाय बिबो देगारनि ससे बिखुङाव आखाया नांनानै फिंगार प्रिन्टाव जाखांलायबाय।"
"आच्चा। नोंथाङा अरखिनि सोमोन्दै माबोरै एसेबां मिबथिया ?" थुलुंगाया सोंफावफिनो।
"अरखिनि दायरीखौ सानसेखालि आं बिनि रुमाव थांनानै लाखुमानानै फैयो आरो गांसे सावगारि। बेनि अनगायैबो गयथिनि रुमनिफ्राय गांनै अरखि हरनाय लाइजाम मोन्नाय जादोंमोन। बिसोरनि हेफाजाब लानानैनो बुथुमनो हादों आं।"
"हाय। मादि फान्दायनाय।'' बोहैथि बिमाया दुखुयै बुङो।
"बेयो थांथोसै। नोथांमोनहा आं आरो आंनि लोगोखौ अरखिमोनहा लांखारनायखौ बोरै मिथिना लायफिना जोंखौ ?" बोहैथिया सोंबावो।
"बिखौ बिथां नार्जारीया बुंथिसिगोन। मोनजानायखाय उदैया जायगायानो गैला। जायगानि थाखाय दावराव दावसि जालायगासिनो दं। आं जेंनाखौ सुफुंहैनो।" बुंना सिखारो सुजुग्राया बेनिफ्राय खिग्रा नʼ फारसे थाङो।
सुजुग्रानि रावखौ खोनाना बयबो मिनिस्लुयो। खनसाया गोमजोरै खिन्था लाङो।
"जों रैसुमै हटेलाव "बियार' बोबाय थानाय समावनो अरखिमोन रायज्लायनायखौ खोनादोंमोन।''
"बिसोर जोंखौ मा खालामगौमोन ?"
'फानहरगौमोन बबेबा हटेल एबा... ...।" बुंजोबाखैसै खनसाया।
"आंनि लोगो लाइजौवालाय मा दाय जाखो बिसोरनि ?"
"दाया रावनावबो गैखाया। बिसोर मिनथिगौ नोंथाङा सिनायनाय मानसि नङाब्ला मोनायाव दरखौ खेवनाय नङा। बेनिखायनो सोलो बाहायनानै लाइजौखौ थगायना लेंबोदोंमोन। बिसोर नोंथांमोनखौ फानहरखांब्लानो गासैबो बिल्डिंखौ गावसोरनि मुं लिरहोनानै लागौमोन। नाथाय गासैबो फैमाल। अदेबानि सांग्रां आरो गोगोम मोनखौ आं हमहोबोखादोंमोन दैफां नोगोरमायावनो गोसोम फालांगिनि थाखाय। नाथाय पुलिसनो रां लुसोमनानै खारखोमाबोदोंमोन बिसोर दैख्रं नोगोरमायाव।दैख्रं नोगोरमायावबो नाथाय हमजाफैलायबाय। दा सांग्रां गोगोम आरो अरखि मोनहा जिउ साजा मोनसिगोन बेयो रोखा।'
खनसाया सिरि थायो। बोहैथिमोनहा बयबो खनसायनि मोखां फारसे गलʼ नायनाङो।
बे समावनो खामानि मावग्रा आइजोआ ओंखाम जानो खावलायफैयो। बयबो मिनिखुसियै ओंखाम जाग्रा रुम फारसे आगान होलाङो लासै......... लासै....... ग्रिद........ ग्रिद...................।।
बिषनि थान्दै, कमलस्रां मोसाहारी
(डिटेकटिभ सलʼमा)
मोन्नाय खुलि:
अनसुमै लाइब्रेरी
आर, एन, बि. रʼड.
कʼकराझार (बि.ए.चि.), आसाम।
।।आयदा से।।
गुबुन सानफोरनि बायदि दिनैबो दैख्रं नोगोरमानि हाजʼवारी देहा फाहामसालियाव गोबां सुबुंनि होंगोदोंगो।
डा: बिरहां हाजʼवारी आरो डा: रंजाली हाजʼवारीमोनहा बेमार नायजानो फैनाय सुबुंफोरखौ सेथिस्कप आरो कम्फिउटारजों मोजाङै बिजिर बिजिर नायदों।
देहा फाहामसालियाव गासै मोन जिबा एम दं, डा: बिरहां हाजʼवारीया निउरʼ सार्जारिष्ट आरो डा: (मुश्रिमा) रंजालि हाजʼवारीया 'गाइनकलजिष्ट'। लोगोसे फिसाजोला थुलुंगायाबो एम.बि.बि.एसखौ दिल्लिनि एम.एस. आर बुहुम फरायसालिनिफ्राय उथ्रिबाय आरो फिसाजो बौहैथियाबो रांखान्थि आयदायाव एम.ए. जाबाय।
"सार ! एम 5 आरो 10 याव थिसननाय बेमारिफोरनि हालोदा गोब्राब महर लाबाय। दान्दिसे नायनानै फैबा गाहाम जागौ नामा ?" सासे नार्सा बिरहांनि मावखुलियाव हाबहैनानै गुरैयै बुंफैयो।
"मा ? गोब्राब महरलाबाय ?'
"औ सार ! मैया गाहाम जाबायमोन !"
"थु ! आं थांगासिनो दं।' बुंना जिरायनायनिफ्राय सिखारो बिरहाङा। आरांगा सानिफ्राय 5 आरो 10 नं एमनि बेमार सुबुंफोरनो जाहोनाय मुलिनि फारिलाइ लिरनाय खाथाखौ लायो।
"जोबोर गोब्राबखौ ! हमथानो हानाया आसाया एसेलʼसै।" दुखुयै बुंफैबाय मुश्रीमा रंजालिया।
"स ! दुखुनांथाव। बुंना हांखुरै आगान होलाङो 5 नं एम फारसे।
5 नं एम मोनहैनाय लोगो लोगो बेमारीखौ नायनानै सासे नार्सखौ अक्सिजेन गेस मास्क होहोयो।
नाथाय बेमारिया अब्ला गोबावजोंसो हां लासैमोन। थेवबो बेमारिनि नारथायखौ मोजाङै बिजिरनानै नायबावो बिरहाङा।रावनिबो खुगायाव राव गैया। मुश्रीमा हाजʼवारीयाबो फिसाइनि बिजिरनायखौ गोमजोरै नायदों। सानै नार्साबो थियारियै गसंनानै दं- माबाफोर बिथोन होब्लानो मावनो। बेमारि नखरनि मानसिफोरा- रुमनि बायहेरायाव उसु-खुथु गोसोयै नेगासिनो दं- डा: नि खौरांखौ।
दान्दिसे बेमारिखौ- जों- नायहाबनानै गोमजोरै नार्सनियाव सोङो-

"फुंबिलिनि मुलि जाहोनांगौखौ फारिलाइ बायदियै जाहोदोंमोन ?"
"औ सार। मुलि जाहोनाय आरो बिजि थुनायफोरखौ फारिलाइनि सम बायदियैसो मावनाय जादोंमोन।" नार्सा फिनो।
"उस ! बुराइबाथौ।" बुंना डा: बिरहाङा गोमजोरै बेमारिनि आगदा आखाइ दांनानै बुंफिनो।
"बिथाङा आनज्रायलांबाय। गेसखौ खेवदों।"
बेनिफ्राय गंस्रिनानै ओंखार लाङो बिरहाङा जि नं फारसे। लामायाव बेमारि नखरनि मानसिया सोङो-
"सार, खौराङा ?"
"खौरांनि थाखाय आं गोरबोजों दुखु मोनबाय, जों गोबां नाजादोंमोन। नाथाय फैमाल। बिथाङा आनज्राय लांबाय।"
खौरांखौ मोन्नाय लोगो लोगोनो 5 नं एम गोनां रुमा गोमसारो दुखु गोनां गाबनायनि देंखोजों।
10 नं एमनि बेमारिखौबो गेस होनानै कम्फिउटार रुम फारसे हांखुरै बेमारि ट्रलेयजों लाङो, आरो कम्फिउटारनि एमाव फुथुना दोनो।
डा. हाजʼवारीया कम्फिउटारनि किबर्डखौ नारसिननानै होयो। अब्ला स्क्रीन (फैसाली)आव देहा सिंनि नुथायफोरा नुजाखांजोबो। स्क्रीनाव नायनानै मुस्रीमा हाजʼवारीया बेमारनि फारिलाइ लिरनो हमो। डा. हाजʼवारीयाबो मोनफा किबर्डखौ नागारफा मुस्रीमा हाजʼवारीनि फारिलाइ लिरनाया जादोंना जायाखै नायलांनो हमो फारि फारि।कम्फिउटार रुमनिफ्राय बेमारिखौ ट्रलेयजों लांफिननानै सिगांनि एमाव दोनहैनानै अक्सिजेन गेस मास्क होना दोनहैफिनो।
डा. हाजʼवारी आरो मुस्रीमा हाजʼवारी मोनहा बेमारि फारिलाइखौ गोरोन्थिफोर थालांबावदों नंनानै मोजाङै नायस्राबावो। उनाव कम्फिउटारखौ बन्द खालामनानै आखायाव फारिलाइ लानानै ओंखारबोयो डा. हाजʼवारी आरो मुस्रीमा हाजʼवारी मोनहा कम्फिउटार रुमनिफ्राय।
"सार। दासो नायनाय बेमारियाबो थैबाय।" सासे नार्सा हांखुरै बुंफैयो।
"मा ! थैबाय ?" गोमोनाय गाराङै राव होयो डा. हाजʼवारीया।
गोसोखौ एसे गाज्रि मोनो डा. हाजʼवारीया। गोमजोरै गावनि मावखुलि फारसे गोख्रै थाङो। बेमारि नायजानो फैनाय सुबुंफोरखौ दान्दिसे जिरायथʼनो थिननानै मासियाव गोमजोरै जिरायनानै खिरखिनि फैसालिखौ बोलाना बायहेराथिंजाय नायहरनानै सानहाबनो हमहरो दान्दिसे सानै बेमारि थैनायनि सायाव।
"सार। सासे गाज्रियै दुखुमोन्नाय मानसि लाबोदों। मेदामा गावजों हेफाजाब होनो थाखाय सारखौ हांख्रायदों।" सासे नार्सा बुंफैबावो।गोसो गिलिदयै जिरायनायनिफ्राय सिखारो डा. हाजʼवारीया बेनिफ्राय हांख्रायनाय फारसे आगान होलाङो।अपारेसन रुमाव हाबहैनानै डा. हाजʼवारीया सारजननि मास्कखौ खुगायाव लायो। आखायावबो सारजननि मुजा गानो। अब्ला मुस्रिमा हाजʼवारीया सासे नार्सखौ लाफानानै जाथायाव दुखुमोन्नाय मोदोमफोरखौ खुन होयि बिजिजों सुथेगासिनो दंमोन। डा. हाजʼवारीयाबो गोबाव खालामा लासेनो दुखु मोन्नाय मोदोमखौ सुनानै साबसिखोन खालामनानै सुथेग्रा आयजेंजों मोदोमखौ खेबखांङै खेबखांङै सुथेनो हमो।
बेसेबा गोबावनि उनाव गासबैबो सुथेखांजोबनानै लांदां थानाय एमाव थिसन हैहोयो नार्सखौ मुस्रीमा हाजʼवारीया।
अपारेसन रुमनिफ्राय ओंखारबोनानै दान्दिसे जिरायनानै आखाइखौ मोजाङै दैगुसुजों साबोनजों साखोन सिखोनै सुनो हमो। गोसोखौ मेंनाय मोन्नायलाय गायखेर, आंगुर, आपेल, थाइलिर जानानै दान्दिसे जिरायबावनो हमो डा. हाजʼवारी आरो मुस्रीमा हाजʼवारी मोनहा।
बे समावनो एक्स रे.नि डा. आ गोसो गिलिरयै हाबफैनानै बुङो-
"सार ! दुखु नांथाव सासे बेमारिया एक्स रे-खालामनाय समावनो हरखाबै थैबाय।"
"मा ? सासेबाव थैबावबाय ?" मुस्रिमा हाजʼवारीया हांखुरै सोङो।
"सासे नङा सानै नङा दान्दिसेनो साथाम सुबुंनि जिउ बारगʼ लांनाय। बेवहाय मा गोरोन्थि दं ? डा. हाजʼवारीया गोमजोरै बुंलाङो।
"सार। आंनि नायबिजिरनायावथʼ जेबो गोरोन्थि थाथावा बायदि मोनो आं।" एक्स-रे-नि डा. आ बुंलाङो।
बेबायदिनो हाजʼवारी देहाफाहामसालियाव सानसेयावनो गासै सादʼ बेमारि सुबुङा थैनानै थाङो। साफ्रामबो बेमारि सुबुंफोरा हामनायनि लामायाव फैहां फैहां जाबायमोन। नाथाय मानिबा जाहोनाव हरखाब हरखाबै हां नागार लांजोबबाय बेमारि सुबुंफोरा।जाहोनखौ बयबो नागिरनानै मोनाखै नाजाब्लाबो, जाथाया दैख्रं नोगोरमानि सोरगिदिं बेरख्राव जोबदों। खौरां बिलाइ, टि.भि. बायदिसिनाफोरावबो गेदेर गेदेर हांखोयै सेबखांनानै फोसावदों।
डा. हाजʼवारी आरो मुस्रिमा हाजʼवारी मोनहा मोखां सोमैलʼ थानांदोंमोन खौरां बिलाइफोराव फोसावनायफोरखौ नुनानै।
।।आयदा नै।।
"ख्रिं........ ख्रिं............... ख्रिं.................।"
सोरबा साइकेल बेल दामफैबाय।
डिटेकटिभ खनसाय नार्जारीया "बडलेण्ड रादाब" खौरां बिलाइ नायबाय थानायखौ ज्राब दोनथʼनानै साइकेल बेल रिंखांनाय फारसे आगान सुरलाङो।
"नार्जारी फंबाय। लाइजाम फैदों। लोगोसे रांबो।" पियना नुग्रोमोना बुङो।
"बबेनिफ्राय ?"

"दैख्रं नोगोरमानिफ्राय।"
लाइजामखौ हरो पियना खनसायनि आखायाव। खनसाया आखाइ फोलावहरनानै गिलिर गोसोयै लाइजामखौ फरायलाङो-
दैख्रं नोगोर, खालार 22-1-95
सिबिजाथाव नार्जारी नोंथां ;
लाइजामनि गिबियावनो आंनि खुलुमनाय थाग्रोबाय। आं आसा खालामहरोदि नोंथाङा गाहामै दं। लाइजामनि थांखिखौ गाहायाव होनाय जाबाय।
नार्जारी नोंथां। आय आफानि सरकारि नङि देहा फाहामसालिनि "हाजʼवारी देहा फाहामसालि"याव मानिबा जाहोनाव गोबां बेमारि सुबुंफोरा थैनानै थांबाय। नाथाय आय आफा आरो देहाफाहामसालिनि मावफारिफोरा सिगाङाव जिबायदि हुसियार खामानिफोरखौ मावोमोन बेनिख्रुय बांसिन हुसियारै मावो दासान्दि। नाथाय गासैबो फैमाल।
बेमारि नायजानो फैनाय सुबुंफोरा थैनायनि थाखायनो बेमार नायजानो बेमारि सुबुंफोरा थोर-थोर गिनानै बेमार नायजाफैलिया जोबोर बाङाय जाबाय । सिंनि गुमुरखौ संदान्नो थाखायनो नोंथांखौ गोनांथार जादों। बेनिखायनो नोंथाङा बेसेन गोसा खामानिखौ गारनानैब्लानो जोंनि नोगोराव नुजाफैनो थाखाय आं गंग्लायै खावलाय हरबाय। लोगोसे जोंनिसिम फैनायनि खरसाखौ हरफानाय जादों गाज्रि दामोन।
नोंथाङा आंनि खावलायनायखौ नाजावगोन होन्ना मिजिं दोननानै लाइजामखौ बेवहायनो दोनथʼनाय जाबाय।
-एसेनोसै- !- गोजोनथों-।
हांख्रायगिरि-
बोहैथि हाजʼवारी
दैख्रं नोगोरमा-2
लाइजामखौ फरायखांनानै गोमजोरै गोजानथिं नायहरो। बेनिफ्राय लाइजामखौ खनफिन्नानै लेफाफायाव सोफिनो।
"बेसेबां राङा ?"
पियनखौ नायनानै सोङो खनसाया गोमजोरै।
"नै रोजा।"
"नों रांखौ दैथायहरफिनदो !" सिरि थाथʼनानै सानहाबनो हमो। दान्दिसे उनाव बुंफिनो-
"नङा ! नों दैथायहरफिन नांलिया। जों थाबैनो बिथांमोननिसिम थांगोनब्ला बेवहायनो हैफिनजागोन।"
बुंखांना सहि होनानै रांखौ लाखियो खनसाया। खामानिया जोबस्रांनायनि उनाव पियना बिदाय लानानै ख्रां-ख्रां खु-ख्रां साइकेल सालाय लांफिनो।
आखायाव रांखौ लानानै पियन थांनायथिं दान्दिसे नायहाब हरनानै मावा सान्नो हमो खनसाया। उनाव माबा सानफिननानै गोसो गिलिदै रुमसिङाव हाबलाङो। अब्ला खनसायनि हेफाजाबगिरि सुजुग्रा कारजिया गन्थं दामलायनानैसो उन्दुगासिनो दं जि खाख्लुमलायनानै।
"ऐ बुरबक। मोनायाव उन्दुनो मोनाखै नों सानाव उन्दुबाय थानो ?"
जि खाख्लुमनायखौ बुरलाजानानै मुब्रुं मुसि सिखारनानै मेगन हुब्लिदना एमसायाव जिरायनानै बुंफिन्नो हमो-
"मोनाबाय ?"
"सालाया मेगन नायाखै नामा दाबो ?"
खेबसे गोलाव सियायनानै इन्जुरनि घड़ीथिं नायहरनानै बुङो सुजुग्रा कारजिया-
"दासो-थाम बाजिनि एसेलʼसो बारदों।"
"अह ! नोंथाङा उन्दुबावगौमनो ?"

बुंना खाथिनि सिबु-सिबु मासियाव जिरायनानै बुङो खनसाया।
"माथो खौरां ?"
"खौराङा गाज्रि थार नोंथां।' बुंना आरांगा सानि सिगारेटखौ थसे लगायनानै सोबै सोबै बुंफिनो-
"दासो सफैदों खौराङा।"
"से मिनिट। आं एसे मोखां सुहैनो।"
"नोंथांनाथʼ बिदिनोसै। माबा मुखुब खामानिब्ला खिनो ओंखारनाय हासुनो ओंखारनाय। बेबायदि जोंखि जायोलै डिटेकटिभनि खामानिया ?"
"रʼरʼ। खिनो ओंखारनाय हासुनो ओंखारनाया डिटेकटिभ, चि. आइ. डि, चि. बि. आइ. रावखौबो मानियालै।"
बुंना ओंखारलाङो सुजुग्राया दैखर फारसे। खनसाया सिगारेट बोयै बोयै माबा सानहाबबाय थायो सुजुग्रा फैसानदि।
दान्दिसे उनावनो सुजुग्राया टावेलजों मोखां हुगारै हुगारै हाबफैफिनो आरो बुंफिनो गुरैयै-
"मा खौरां होनदोंमोन नोंथां ?"
"खौराङा गाज्रिना मोजां नायबिजिरदो।" बुंना लाइजामखौ हरो खनसाया।
बे समावनो खाथियाव दोननाय फना रिंखानो हमो- "ख्रिं.......ख्रिं........ख्रिं.........।"
जिरायनायनिफ्राय सिखारनानै फननि खाथियाव थांनानै रिसिभारखौ दैखांना बुंहरो-
"हेलो। सोर बुंदों ? अह। बोहैथि नोंनि हरनाय लाइजामखौ आं मोनबाय। खौरांखौ मोन्ना आं दुखु मोनबाय। संदाननो हायो हाया थाबैनो थांगोन। दोनबाय।''
बुंखांना रिसिभारखौ क्रेडाइलाव दोनफिनो खनसाया।
"सोरनि फन ?"
लाइजामखौ फरायखांनानै सोङो सुजुग्राया।
"नोंथाङा जि लाइजामखौ फरायदों बिथांनिनो।"
''माबाफोर बुंहरदों ?"
"थाबैनो थांनांगौनो।"
"नोंथाङा सिनायखायो नामा ?"
"औ। डिग्रि फरायनायाव लोगो मोनज्लायदोंमोन।"
"नाथाय आं लिहरनायनि गुमुरखौ दिहुननोनो हायाखैसै।'
"नोंथांखौथʼ दोनथʼ रʼ। बि बिथां नार्जारीयानोबा उसाव बादाव। आच्चा। नोंथाङा माला थांनो सानो ?"
आंनिबा गाबोन फुङावनो थांनाया गाहाम जागोन नामा ?"
"जागोन, मानो जाया जानो।"

बेबायदि रायज्लायबाय थानाय समावनो खौरां बिलाइ रानग्रा हʼकारा बडʼसा रादाबखौ होनानै ब्लद थाङो।
खनसाया बडʼसा रादाब बिलाइखौ बोला बोलि खालामना नायनायाव थाखि-थुखि नुसनो- "हाजʼवारीया देहा फाहामसालियाव बिषनि थान्दै।"
बडʼसा थान्दै : दैख्रं नोगोरमा : दैख्रं नोगोरमानि मुंदांखा "हाजʼवारी देहा फाहामसालि" (चरकारि नङै)याव सानफ्रामबो बेमारि सुबुं थैनायनि बिसाना बांबाय थागासिनो दं। थैनायनि जाहोनखौ मिथिनो थाखाय देहा फाहामसालिनि बिगुमा डा. बिरहां हाजʼवारी आरो बिजि मुस्रिमा रंजाली हाजʼवारी (सारजन) मोनजों मोगा-मोगि लाहैनाय जादोंमोन। नाथाय बिथांमोना दा जाथायनि थार दैदेनगिरिया सोर बिखौ मिबथिया होन्ना दुखुयै फोरमायदों आरो बेमार नायजानो फैनाय सुबुंफोरनि थैनायाव गोथौयै दुखु फोरमायदों।
दासान्दि फाहामसालिखौ बयबो गोथौयै नोजोर होगासिनो दं। लोगोसे दैख्रं नोगोरमानि पुलिसनि गाहाय नायगिदिंगिरि राखेब बरʼवा फोरमायनाय बादिब्ला थाबै जाथाया बारायलांबाय थायोब्ला गोथौयै नायबिजिरनो थाखाय चि.आइ.डि. दैथायनाय जागोन होन्ना रोखायै बुङो।रादाब बिलाइखौ फरायखांनानै गोथौवै सानहाबनो हमो खनसाय आरो सुजुग्रा मोनहा जाथाइनि सायाव। नाथाय जाथाइनि थान्दैया सोर बिखौ दिहुनो हायाखै।

।।आयदा थाम।।
गोथां गाबनि मारुटि भेना दाव बिरनाय बायदि बिरलांगासिनो दं हाजो खेंख्रि सेरनि लामाजों ! गारिखौ सुजुग्रा कारजिया सालायदों। खनसाय नार्जारिया मारुटि भेन गारिनि सिबु सिबु गादियाव गावनि देहाखौ गारसोनानै हाजो खेंख्रि फारसे नायनानै माबा सानहाबगासिनो दं। सानैनि खुगायावबो जेबो राव गैया। हाजो खेंख्रिखौ नायहरै नायहरै हरखाब गोसोखांदों खनसाया ईसान मोसाहारीनि दोंसे खन्थाइखौ --
-हे हाजो ! सयथि नोङो बेबादिनो रांखां रांखां
एसेबो सुदेम नङा फाग्लाबादि खुगा हाजां,
बुं हाजो बुं मादि नोंनि गोसो नोंनि बेसे
आंनि गोसोआ नोंखौदि नंदों बोरनाय गोनां।
दान्दिसेनि उनाव गोसोखांबावो-
नङा नङा नोङो बेबादि नङा, सयथि नङा
दै निज्रायादि बोहैबोयो सुदेम फुवा फुवा
मालायनि दुखु नायनानै नोङो थानो हाया
बिखा बोखननानै मोदै बोहैयो थिया थिया।
हरखाब दोम गारिखौ लाखिनायाव खनसायनि खन्थाइ गोसोखांनाया फोरसा फोरसि जाजोबलाङो।
"मानो लाखिखो?"
खनसाया सुजुग्राखौ नायनानै बुङो।
रʼ नोंथां। एसेबां हांखुर जानाङा। आं एसे बायहेरायाव थांनानै फैनो। बुंना गारिनि उइंमिरʼर (wingmirror)आव नायनानै जेबो गारि फैथʼयिखाय ओंखार लाङो।
दान्दिसे उनाव फैफिननानै सुजुग्राया बुंफैयो-
"मा सिरि। आं सिरिब्ला माबा माबिसो सानफ्लां लाङोलै नोंथां, सेंग्रा मानसिखाय।"
"नोंथाङा रायज्लायग्रोदो।"
"आच्चा नोंथां। जों दा आगान हैनो नायगिरनाय केसनि सायाव मा सानो ?"
"नोंथाङालाय मा सानो ?"
"माबा गावखौ सोंबा उल्था आंखौसो सोंफिनो"
"बेबायदिब्ला मानोथो सोंग्रोआ नोथाङा ?"
"हामबाय। हामबाय। जिखि जाया सौहैग्रोनोसैलʼ।"
"केसा सोदोरमानि नोंथां। बेनिखायनो गासैबो सोदोरमाजोब। जों बायदि मालायनि केस नायगिर नायगिर उदै सुफुंग्रा नङा।'
"नंनायाथʼ नोंगौलै।"
'बेनिखायनो जोंबो सोदोरमा जाफानांगोन। नङाब्ला लाहाखि जानांगोनबो।'
"नाजानायनोसै।"
"अहʼ नोंथां। लामाया गिदिंबाय। इनडिकेटʼर लाइटरखौ होदो। नङाब्ला बै रेफारि सुग्राजों रां लाखिजागोनबो।''
"आगदा ना आखिथिंजाय?"

"आगदाजों।"
माखासे सम बारगलांनायनि उनाव बा थाखो बिल्डिङाव लाखि होयो खनसाया गारिखौ। बिल्डिंनि गाहाय थाखोआव हाजʼवारी देहा फाहामसालि, गोजौनि थाखोआव गावसोर नखरनि थाग्रा।
खनसाया गारिनिफ्राय ओंखारनानै देहा फाहामसालि फारसे हाबलाङो। सुजुग्रायाबो गारिनि दरजाखौ मोजाङै फांथेना साबि होनानै खनसायनि उन उन थांफायो।
"निमाहा हो। अन्नानै बौहैथिखौ खिन्था हैगोन।' खनसाया बौहैथिनि बिमा रंजालीनि सिगाङाव बुंथिहैयो।
"बोहैथिया रुमावनो दं। नाथाय नोंनि सिनायथिया ?"
"आं बोहैथिजों थाखो लोगो। जों दैख्रं नोगोरमायाव गिदिंनो फैदों। बेनिखायनो बौहैथिजों नुजानो हास्थायदों।"
"अके ! फै !"
बुंनानै लिभाव गाखोहैयो मुस्रिमा हाजʼवारीया। खनसाय आरो सुजुग्रामोनहाबो लिभाव गाखोहैफायो।
ब्रै थाखो मोन्नाय लोगो-लोगो लिभनिफ्राय ओंखारहैयो गासैबो। उनाव दरजाखौ सुइसखौ नारनानै गेवनाय लोगो लोगो हाबलाङो।
"बोहैथि। नोंनि थाखो लोगो फैदों।"
गाबज्रिहैयो मुस्रिमा हाजʼवारीया।
"सोर?"
बुंना बोहैथिया फरायबाय थानाय इंराजि लाइसिखौ जोख्लबनानै ओंखारबोयो आरो खनसायखौ नुनाय लोगो लोगो मिनिस्लु मिनिनानै बुङो-
"बरायबाय नोंथां नार्जारी। नोंथांखौ जोंनि नʼवाव आगान होफैगोन होन्ना सानाखैमोन आं।''
"दैख्रं नोगोरमायाव थाबाय फैदों नोंथां। बेनिखायनो नोंथांनि थंखौ सोंनानै हाबफैनाय जाबाय।"
फोलायो खनसाया। मानोना बोहैथिनि बिमाया खाथियाव गसंना दं।
"जोंनि नʼवाव आगान होफैनायनि थाखाय नोंथां मोननिसिम साबायखर थाबाय। आयै, बियो आंनि थाखो लोगो खनसाय नार्जारी। एम. ए. पास जाबाय इंराजीयाव। बिथांनि सिनायथिया ?" बोहैथिया खनसायखौ सिनायथि होयो बिमानो।
"खुलुमनाय थाबाय मादै'' आखाइफारनै जों खुलुमना बुङो खनसाया।
"गोजन्थों।"
बोहैथि बिमायाबो गोमजोरै बुङो।
"बिथांनि मुङा सुजुग्रा कारजि। आं बादिनो बेकार।" खनसाया सुजुग्रानि सिनायथिखौ होयो।
"हेलौ कारजि।" बुंना बोहैथिया आखाइ दाखना लायो सुजुग्राजों।
सुजुग्राया बोहैथि बिमाजोंबो रायदाव लायो।
"बिदिब्ला नोंसोर जिरायथʼलायदो। आंहा एसे खामानि दं।" बिदाय लाना ओंखारलाङो बोहैथि बिमाया।

दान्दिसे उनावनो सासे खामानि मावग्रा आइजोया ट्रेयाव जाग्रा लोंग्रा लाना लाबोनानै होफैयो।
बोहैथिया प्लेटाव मिसथि, नेमखि, समसम, आंगुर आरो आपेलखौ रानै-रानै बुङो-
"जालायदो। जाब जुब थार जोंनिया- नोगोरमायाव थादोंब्लाबो।"
"एसेबां बुरजा जाग्रा नुवा।' नार्जारीया दुखुवै बुङो !
"हायो-हाया जाग्रोनायदो।" बुंना कफि पट निफ्राय कापाव लुना होबावो बोहैथिया कापफा-कापफा।
"अन्नानै नोंथाङा दरजाखौ फाङोब्ला गाहामजागौ नामा ?" नार्जारीया बोहैथिखौ थांखिनानै बुङो।
"जागोन।"
बुंना दरजाखौ फांथेहैयो।
"नोंथां हाजʼवारी। नोंथाङा जोंखौ लेंहरनायनि गुबै जाथायनि सायाव आं फंनैसो सोंनो सानदों-।" नार्जारीया कफिखौ सनजुमै-सनजुमै बुङो।
''फाहामसालियाव साबेसे डाक्टार, नार्स आरो खामानि मावग्राफोर दं ?"
"डाक्टरा गासै साथाम दंबावो इ.एन.टि. नि सासे, मेगननि सासे आरो एक्स रेनि सासे।"
"निमाहा हो। इ. एन. टि. नि सोदोबथिया ?" कारजिया हांखुरै सोङो।
"खरʼखौ गुसुखालाम। इ. एन. टि. नि सोदोबथिया- खोमा गन्थं आरो गोदोना। बेखौनो इंराजि रावै इ. एन. टि. बुंदों।" एसे नायहाबनानै बुङो नार्जारीया कारजिखौ।
"सʼरि। मिथियिखौ सोंनाया माबा गाज्रि जाबाय नामा नोंथां ?"
बोहैथिया बिसोरनि बाथ्रायाव मिनिस्लुलʼ जाना थानानै उनाव गोमजोरै बुंलांबावो-
"नार्सफोरा गासै सादाइन आरो कम्पाउण्डारफोरा गासै साब्रै।"
"गुबै बाथ्राया जाहैबाय बेमारिफोरा मिबथिस्लाबा जासेनो थैयो नङाहोमबा ?" नार्जारीया सोंफ्राम फिनबावो।
"औ। थैनायनि जाहोनखौ आदायाबो गोथौयै नायबिजिरबाय। नाथाय हमनो हायाखै।"
"टक। टक। टक।"
बे बुब्लियावनो सोबा दरजाखौ नक होफैयो।
"सोर ?" बोहैथिया जनायनिफ्राय सिखारनानै दरजा फारसे आगान होलाङो।
नार्जारीया आरांगानि खौरांबिलाइखौ हानहरनानै नायफ्लाबाय थायो।
"आंसो। दरजाया खेव।"
बायहेरानिफ्राय नक होनाय मानसिया राव हरफिननो !

बोहैथिया दरजाखौ खेवनानै होनानै मिनिस्लु मिनिनानै बुङो-
"आदा। बिथांमोनहा जोंनि थाखो लोगो।"
"गोजोनथों नोंथां हाजʼवारी।" बुंना बोहैथि बिदा थुलुंगाजों आखाइ दाखʼनʼ लायो खनसाय आरो सुजुग्रा मोनहा।
"उनाव थुलुंगाया बोहैथिनि आलमिरा"खौ खेवनानै माबा बिजाब लानानै ओंखार लांफिनो खनसाय आरो सुजुग्रा मोनखौ जिरायथʼनो थिननानै।
बोहैथिया दरजाखौ फांजोबफिनो। बेनिफ्राय सिगाङाव जिरायनाय मासियाव जिरायफिननानै बुंफिनो-
"सं दाननाया थाबैनो जाफुंजोबनांगोन आरो नोंथांमोनहा रावबो गुबै सिनायथिखौ होथʼनाङा।"
"जों हानायमानि थाबैनो संदाननो नाजासिगोन। औ सʼरि। नोंथाङा जों फैनायनि खरसा हरनायखौ लाफिनदो।" बुंना नार्जारिया रांनि बान्दोलखौ आरांगायाव दोनो।
"बेथʼ नोंथां मोननि फैनायनिसोना।"
अरजाया नोंथां। लाफिनदो। इयुनाव खामानिया जाफुंब्ला बेयो इयुननि बाथ्रा।" सुजुग्राया बुंबावो।
माखासे बाथ्रा रायज्लायनायनि उनावनो साना माब्लाबानो सोनाब फैसालियाव गोदोहैबायमोन।
मोनानि जानाय आदारखौ जाखांनानै नार्जारी आरो कारजिया थानो होनाय रुमाव उन्दुनो लाहार फाहार खालामो।
अब्ला मोनानि जिबाजि थाम जिबा मिनिट जाबाय।नोगोरमायाबो स्रि स्राय जाहांबाय। गंफा-गंनै मटर, रेल गारि खारनाय सोदोबनि अनगायै जेबो सोदोब गैलिया।खनसाय, नार्जारीया एमनिफ्राय सिखांफिननानै लासै लासै दरजा फारसे आवगाय लाङो। दरजाखौ जेनो सोदोब जाहोयालासिनो खेङो ग्रोब बेनिफ्राय दरजाखौ फांजोबफिनो।सिगां-सिगां खनसाया डा. हाजवारी आरो मुश्रिमा हाजवारीमोन उन्दुनाय फारसे सोदोब होआलासेनो आगान होलाङो। डा. हाजʼवारीया माबा बिजाब फरायगासिनो दं, आरांगायाव आखाइ दोननानै। मुस्रिमा हाजʼवारीया उन्दुनो लाहार फाहार खालामनायखौ आयनानि खिरखिजों मोजाङै नोजोर होनानै नुहरो।
दान्दिसे नोजोर होबाय थायो खनसाया नाथाय जेबो फोरमान मोनिखाय सिरियै फैफिनो। बेनिफ्राय थुलुंगा उन्दुनाय फारसे आगान होलाङो। थुलुंगाया उन्दुनानै माबा इंराजी लाइसि फरायगासिनो दं। गोसोआव जेबो सान्नाय गैया। बेसेबा गोबाव नोजोर होबाय खनसाया नाथाय जेबोफोरमान गैया।जेबो फोरमान मोनथारैनि दान्दिसे दोम गसंथायो खनसाया सोरगिदिं मेगनखौ फिदिङो।सानजानि रुमफारसे लाइट खोमोरि नुनानै आवगाय लांबावो लासै-लासै।दरजा मोनहैनाय लोगो लोगो दरजानि नेम प्लेटखौ नायनानै सिनायनो हायो नार्स। मुङा गयथि बरʼ। खिरखिखौ फांथʼवाखै। मानसियाबो उन्दुथʼवाखै।खिरखि गब्लंजों मोजाङै नोजोर हरो खनसाया गयथिखौ नुहरनानै बिखा ख्लाब मोनखाङो। महरा गावनो आनथा दंसाबो। बाराद्राय मोजांबो नङा, बाराद्राय गाज्रिबो नङा, गेजेर थाखोनि। उन्दुनायनि सिगां गयथिया द्रेसिं आरांगानि "द्रयार"खौ बखनानै माबा मुलिखौ नायनानै ग्रोब दोनफिनो।बेनिफ्राय गान्दुखौ बोखांनानै गंसे देगारखौ आखायाव लानानै मोजाङै नायो। खनसाया बे- समावनो गोहोगोनां केमेराजों सावगारि दैखांहरो गयथिखौ।देगारखौ गान्दुसिङाव दोनफिननानै उन्दुयो मुसारिखौ बोख्लायनानै। माखासे सम खाफालाव आखाइ होनानै माबा सानहाबबावो उनाव खेबसे गोलाव हांमा सुरनानै लाइटखौ बन्द खालामना उन्दुलाङो।खनसाया दान्दिसे माबा सानहाबनानै सानजाथिं थानाय रुमाव लाइट गोमोरै नुनायखाय आवगाय लांबावो।दरजानि गोजौवाव "नेमप्लेट"खौ नायनानै मिथियो खनसाया मेगननि डाक्टार के. आर. बसुमथारी।खिरखिनि एसे फाराग थानायजों मोजाङै नोजोर होहरबावो खनसाया। डा. के. आर. बसुमथारीया अब्ला माबा मुलिनि बागसुखौ बोला बोला लेबेलखौ मोजाङै नायै नायै दोनफिनगासिनो दं।
बेसेबा गोबावनि उनाव खेबसे गोलाव हां नागारनानै एम सायाव गाखोनानै उन्दुनो लाहार फाहार खालामो।
खनसाया आखाइनि घरिखौ नायब्ला नुबाय सेबाजिनो बारा गोबाव गैलिया। मेगनखौनो ख्रेब-ख्रेब आलौनाय मोनबाय। बारा गोबाव खालामा जासेनो गावनि रुमनिफारसे गोख्रै आगानहोबोफिननायसै।सुजुग्राया अब्ला गोदो-गोदो उन्दुलांनासिनो दंमोन। खनसाय फैनायखौ आनदाजमोननानै मुब्रुं-मुसि जानानै सोङो सुजुग्राया-
"दासो ?"
"औ ! उन्दुदो ! जेबो फोरमानगैया !!"
बुंना खनसाया गावबो थसे सिगारेट बोनानै एमसायाव गाखोहैयो। ब्लाव ब्लाव जोबाय थानाय कारेन्टखौ स्रोब खोमोरहरनाय लोगो लोगो रुमखौ खोमसिया साग्लोबना लानायसै।

।।आयदा - ब्रै।।
बेलासिनि ब्रै-बाजि थामजि मिनिट। हाजʼवारी देहा फाहामसालियाव बेमारिफोरनि होंगो-दोंगोआ सेंहांबाय।
खनसाय मोनहाबो नोगोरमानिफ्राय गिदिंबोफिनबाय। बे समावनो सानै बेमारि सुबुं थैनायाव गाबनायनि देंखो। खनसाया बेमारि सानै सुबुं थैनायनि रुमाव नुवा-नुस्लाबा हाबलाङो। बेनिफ्राय बेमारिनो दौनाय मुलिखौ बथल लान्दो नायगिरब्रबनानै सोनानै लाबोयो। ग्रोब बेनिफ्राय मुलि फोरखौ मोजाङै दोनफिनो।
"नोंथां थरायना हाजʼवारी। आं नोगोरमायाव माबा जिराद लायब्रबनोमोन।" खनसाया बोहैथिनि रुमाव थांनानै बुंहैयो।
"साहा बानायनो बिथोन होखांबाय आं। दान्दिसे जिरायथʼदो। कारजि बिथाङालाय ?" बोहैथिया स्रां-स्रां गारांङै बुंलाङो।
"कारजि बिथाङा दं रुमाव।"
"दहायलाय माथो जानाय, लाबो फानोलाय।"
"बावगुबै बावथारदों नोंथां ?"
"हारसिं थांगोन ?"
"औ। एसे गोबावबो जाबोनोहागौदां।"
बे सामाव खामानि मावग्रा आइजोआ जाग्रा लोंग्रा होफैयो। बोहैथिया खामानि मावग्रा आइजोखौ थांखिनानै बुङो-
"नों कारजि बिथांखौ बेवहाय लेंहरदों होन्ना खिन्था हैथां।"
खनसाया जेथमुनि थाइलिदखौ जायै-जायै बोहैथिखौ नायहरनानै बुङो-
"दा बेलासियावबोथʼ सानै बेमारिया रुंसारि जालांबाय ?"
"आं ! आंनि सनदेहवाव थाबैनो आय आफामोनखौ खानो हासिगौ दां-पुलिसफोरा।"
सुजुग्राया अब्ला दलरै हाबबोना जिरायफा फैदेरो आरो गोमजोरै बुंबावो-
"थाबैनो माबा मोनसे राहाखौ दिहुननो हागोनबादि आं सानो।"
नाथाय जेसेबां हागौ एसेबां थाब खालामोब्ला गाहाम जागौ नामा ?" बोहैथिया बुंफादेरबावो।
'हानाय मानिखौ नाजागासिनो दं। खामानिया सिगां गासिनो दं। नोंथाङा बेफोरखौ मिबथिनो दालुबैथʼ।" खनसाया गोमजोरै बुंलाङो।
"बिथां नार्जारी होनब्लालाय माथो दंबावो। जि खामानिखौ आखायाव लाबाय बे खामानिखौ मावफुङाब्ला गारखाया आरो खामानियाबो जाफुंजोबखागोन।" सुजुग्राया बुंदेरफायो।
"बांद्रायबाय।" बुंना जिरायनायनिफ्राय सिखारो खनसाया आरो बुंफिनो-
"बिदिब्ला आं लोरिनोसै।'
"औ गोबावसो जाबाय।" बोहैथिया बुंफिनो।
बे समावनो थुलुंगाया हाबफैयो आरो खनसायखौ बबेवबा थांनो ओंखारनाय नुनानै बुङो-
"नोंथाङा बबेवहाय ओंखारखो ?"
"दहाय थांनाया माबा बावबोदों आं। बेखौ लायब्रबनानै फैनो आं। हानायमानि थाबैनो गिदिंबोफिनगोन आं। जिराय थʼदो।" बुंना आगान होलाङो खनसाया मारुटि भेन दोन्नाय फारसे।
मारुटि भेन दोन्नाय मोनहैनाय लोगो-लोगो दरजाखौ बोनानै खेवो आरो इकसेलटर पेदेलखौ गादोनानै स्टार्ट होयो। उनाव लासै लासैयै लामायाव गाखोहैयो मारुटि भेना। खनसाया मारुटि भेननि ब्रेक पेदेलखौ गादोनानै लाखियो। बेनिफ्राय स्टार्टखौ बन्द खालामनानै ओंखारो उनाव नायथिं नायथा खालामनानै नोगोरमानि मुंदांखा "केमिष्ट" ड. एस. ब्रह्मनि रुमाव हाबलाङो।ड. एस. ब्रह्मवा बिगियाननि गेदेर बिजाब फरायगासिनो दंमोन। खनसाया गावनि सिनायथि कार्टखौ दिन्थिनानै बुङो-
"नोंथाङा आंनो मोनसे आनजाद खालामना हरनांगोन।"

'मा आनजाद ?"
फरायनाय बिजाबखौ गोमजोरै जोख्लोबनानै बुङो ड. एस. ब्रह्मवा।
"नै बेफोर बथलनि मुलिफोरखौ आनजाद खालामलाय ? खनसाया बेगनिफ्राय माखासे मुलिनि बथल दिहुनानै होयो।
"नोंथाङा बिदिब्ला दान्दिसे जिरायथʼदो।" बुंनानै ड. एस. ब्रह्मवा मुलिफोरखौ लानानै आनजादसालियाव हाबलाङो।माखासे सम बारगʼलांनायनि उनाव डा. एस. ब्रह्मवा आनजादसालिनिफ्राय मुलि बथलफोरखौ लानानै ओंखारबोफिन्ना जिरायफैफिनो।
"मा मोनखो नोंथां ?"
खनसाया सोङो।
"जोबोर गाज्रि नोंथां। मुलिया गासैबो बेसेबा गोबावनि गोजाजोब। बथलफोराथʼ मोजाङैनो दं ?"
"नै बे बथला मोजां।"
मुलि बथलखौ आखायाव लानानै मोजाङै नायनानै बुङो ड. एस. ब्रह्मवा-
"थिगैनो दं लेबेलाव।"
"नोंथांनिसिम साबायखर थाबाय।" बुंना सिखारो खनसाया।
"माब्लाबा गोनां जायोब्ला नोंथाङा आंखौ लोगो मोनबावगोन।" ड. एस. ब्रह्मवाबो गसंफानानै बुङो।
"बेदिब्ला लोरिनाय जाथोंसै।" बुंना आखाइ दाखʼनयो ड. एस. ब्रह्म जों खनसाया।
गोबाव खालामा जाजेनो हांखुरै गिदिंबोफिनो खनसाया। बेनि उनाव खानसाया डा. हाजʼवारीखौ देहा फाहामसालियाव लोगो हमनानै सोङो-
"अन्नानै आदैया मुलिखौ बबेनिफ्राय लाबोयो बुंगोनदा ?"
"मानोबा नांगौमोन ?" डा. हाजʼवारीया गोमजोरै सोंफिनो खनसायनियाव।
"नांनाया नांगौमोन। आंबो माने पारमासिनि रोंगौथि लाखानाय। बेनि थाखायनो आंबो जोंनि जायगायाव फारमासि होनो सानबाय, ओरैनो समफोरखौ बेसेबां नागार हरबावनो।" खनसाया फोलाना बुङो।
"जों मुलिखौ दैफां नोगोरमानि मुंदांखा कम्पानी Glaxo (India) Limited, Gorman Ramedies Limited, Boots Pharmacuticols Limited. आरो सानै फालांगिनिफ्राय लाबोयो। नोंनो नांगौब्ला आं माब्लाबा मुलि लायब्ला बुंबोगोन।''
"बै सानै फालांगिरिनि मुङा मा मुं ?"
"मानोबा नांगौ ?"
"माने आंहाबो दैफां नोगोरमायाव बेबादिनि फालांगि खालामनाय लोगो दं। मुंखौ नाथाय आं बावबाय। अदेबानि मानसिखौ नुब्ला सिनायनो हागौ।" दान्दिसे दगʼ मगʼ जानानै फिनफिनो खनसाया।
"मुङा फारियै- सांग्रां ब्रह्म आरो गोगोम कसारी।"
"ओह ! आं सिनायनाय नङाखोमा।"
"नोंनो जेब्ला नांगौ अब्ला आंनो फोरमायफैबानो जाबाय।"
"बिदिब्ला आं उनाव रादाबखौ होसिगोन। खुलुमनाय थाबाय।"
बुंना जिरायनायनिफ्राय सिखारनानै रुम फारसे आगान होलाङो खनसाया। अब्ला समा मोनाबिलिनि डाइन बाजिबायमोन।
।।आयदा - बा।।
"आं गाबोन दैफां नोगोरमायाव थांनो सानदों। दानसेसो गोबाव जाबोनो हागौ। थेवबो आं हानायमानिखौ थाबैनो गिदिंबोफिनगोन।" खनसाया बोहैथिनो सिगाङाव बुंथियो।
"नाथाय नोंथांमोननि खामानिखौथʼ आवगायनाय बादिखौनो नुवाखै माथो आंलाय ?" बोहैथिया सोंफिनो।
"आं दंफां नोगोरमानिफ्राय फैफिनब्लासो हां मोन्नायबायदि मोनसिनगोन।"

''माबा खामानि लानानै थांगोन ?"
"खामानिया जेबो गैया। मैया बेलासियाव आंनि सासे लोगोआ फन खालामहरदोंमोन आं बावहायनो ब्रा ब्रा आंखौ लेंहरदों। आंबो साना हʼवा बाथ्रा होहरफ्रांबाय। दा थाङाब्ला गाज्रि मोन्नो हागौ।"
"बाथ्रा होखा हरखाबाय बालाय थांदो। नाथाय थाबैनो गिदिंबोफिननांगोन।"
"हानायमानि आं थाब गिदिंबोफिन्नो नाजागोन। उन्दुदो ! "गुड नाइट।"
"गुड नाइट।"
खनसाय ओंखार बोखांनानै दरजाखौ हांग्रायो बोहैथिया। खनसायाबो समखौ थांगारहोआ जासेनो रुमाव फैनानै गावनो नांगौ-नांगौ मुवाफोरखौ खानानै लाखायो सुइटकेसाव।
अखानायै सोरांनाय लोगो लोगो बा बाजि थामजि मिनिटनि रेलगारि गाखोनानै थाङो खनसाया दैफां नोगोरमायाव।
"सोरबा गयथिखौ बुथारनानै गालांबाय। सोरबा गयथिखौ बुथारनानै गालांबाय !" सासे नार्सा हज्रिखावो।
हज्रिखावनाय रावखौ खोनानानै बिखा ख्लाब मोनखाङो सुजुग्राया। मुब्रुं-मुसि सिखारनानै एम सायाव दान्दिसे जिरायनानै सानो-
"सोरनि खामानि जालायखो बिलाय ? खनसाय बिथांखौसो हमा होनबा ? हाय खाफाल। दायनिगिरि नायगिर फैनाया उल्था दायनिगिरि जानाय नङाथʼ?"
गोबाव खालामा जासेनो सुजुग्रायाबो जाथाइ जानाय रुमथिं हांखुरै थाङो। बुथारनायनि सिगां सिगां खुगा खाथेग्रोदों। बेनिफ्रायसो उदैयाव खेबनै सुनानै बुथारदों।दान्दिसे उनावनो पुलिसनि गाहाय नायगिदिंगिरि राखेब बरʼवा साब्रै कनष्टेबल लानानै हामफ्ला-सिमफ्ला नुजाफैयो।
राखेब बरʼवा फैनानै गोथै देहाखौ नायहाबबाय थायो। बेनि उनाव ड. हाजʼवारी आरो मुस्रिमा हाजʼवारीनियाव साफा साफा लेंख्लनानै सोङो। उनाव गोनां जाब्ला लोगो हमफिनगोन होन्नानै बुंबावो राखेबा।
बेनि उनाव राखेबा थुलुंगानियाव सोङो-"नों बे जाथाया जाब्ला बबेवहाय दंमोन ?"
"आं एसे सायावनो दंमोन सार।"
"जाथाया नै बाजि थामजिनि गेजेरावनो जादों होन्ना हमनो हायो। बे समाव नों सिरि मोन्नानै दंना गैयामोन ?"
"बे बाजियाव आं गोदो उनदुलांगासिनोसो दंमोन सार।"
"गयथिखौ बुथार थाव गुबुन सुबुं नोंनि सन्देहाव दं नामा ?"
"आंनि सन्देहाव दिनैनिफ्राय दानसेसोनि सिगां जोंनि नʼवाव थाफैनाय खनसाय नारजारीखौ- सन्देह खालामथाव थाव। मानोना बिसो दहाय फुङावनो दैफां नोगोरमाव थांनो होन्ना ओंखारलांदों।"
"खनसाया बबेनि ?"
"आं जायगाखौ मिनथिया। अदेबानि खनसायनि लोगो सासे थालांदों। बिथांनियाव सोंब्ला गासैबो जायगाखौ मिबथिजोबनो हागौ।"
"बिदिब्ला नों थांदों ! नाथाय जोंनि बिथोन मोनाब्ला जेरावबो दाथां।'
"जागोन सार।"
थुलुंगाया ओंखारबोयो। राखेबा सुजुग्राखौ लेंहरो। सुजुग्राया गोमजोरै हाबफैना गुबुन गंसे मासियाव जिरायना सोङो-
''मानोबा नांगौमोन नोंथां ?"
सुजुग्रानि रावखौ खोनाना रागाजोंदबो राखेबा 'सार' बुङैनि।
"नों बबेनि ? बेवहाय मानो फैदों ?"
''आं बे नोगोरमानि नङा। गुबुन नोगोरनिसो। नाथाय मानो आंनि थंखौ ?"
"नानसेन्स। नोंनि लोगोआ बबेवहाय थांदों ?"

दैफां नोगोरमायाव- एसे खामानिनि थाखाय थांदों। थाबैनो फैफिननो हागौ " सुजुग्राया मिनिस्लु जानानै फिन होयो।
"गयथि बुथारजानायनि दायनिगिरिया नोंसोर सानैनियाव गोग्लैगोन बेखौ मिबथियाखै नों ?"
"जों सानैनि मा फोरमान दं ?"
"फोरमान। मा फोरमान दं नोंसोरहालाय बेवहाय उदां उदां जागारफैनो ?"
"सालाइखौ मोजाङै हमथानानै बुं नोंथां बरʼ।"
"आंसो सालाइ हमथानोना नोंसो ? ऐ मा मोखां नायनानै थाबाय थाखो- बि सैमाखौ खा। दादागिरि देखायफैदों- बे दैख्रं नोगोरमायाव।" राखेब बरʼवा गावनि कनष्टेबलफोरखौ नायहाबहरनानै बुङो।
"नोंथाङा आंखौ खानायनि सिगां नै बेखौ नायग्रोनाला।" बुंना गावनि सिनायथि कार्डखौ राखेबनो हरो।
सिनायथि कार्डखौ नायनानै फरायो- चिप डिटेकटिभ अफिसारनि हेफाजाबगिरि सुजुग्रा कारजि। फरायखांनाय लोगो-लोगो मोखां सोम जायो राखेब बरʼवा। बिनि उनाव बुंफिनो-
"नोंथांखौ सिनायियाव.... ....... ......... .......।
"न ....... न................ बेबायदिया जाखायो।" मिनिनानै बुङो सुजुग्राया। उनाव आखाइ दाखʼनलायनानै बुंबावो-
"दा नोंथाङा गोथै देहाखौ पष्टर्मटेम खालामहैदो आरो देगारखौ "फिंगार प्रिन्ट" खालामदो।"
"जागोन नोंथां। नोंथांनो बे केसनि सायाव नायबिजिर बिफानखौ होबाय। सार नार्जारिया फैब्ला नोंथाङा बुंथिनानै होदो। गाज्रि दामोनसै नोंथां। फिंगार प्रिन्ट रादाबखौ आं होफैसिगोन।"
"हानाय मानिखौ आं नाजासिगोन।''
सुजुग्रायाबो राखेबजों स्रें-स्रें थाबाय लांफायो जाथाइ जानाय रुम फारसे। रुम मोनहैनानै मोजाङै नोजोर होना नुवा नुस्लाबा सुजुग्राया गांसे रुमालखौ खनखांनानै लायो। बेनिफ्राय द्रेसिं आरांगानि द्रयारनिफ्राय गांनै नायजाब लाबावो।राखेबा उनाव गोथै देहाखौ मर्गाव लानानै थाङो। सुजुग्रायाबो गोबाव खालामा जासेनो रुमाव फैनानै लाइजाम गांनैखौ फरायनानै नायफैयो। लाइजाम गांनैखौ मोजां मोनलायनायावबो खुनायनि गोसो थोलायनानै फोथाय खेबसʼ खालामनो नायगिरनाय थोंजोङै बुंनो थांब्ला गयथिया अरखि ब्रह्मजों सिगाङाव गोसो थोलायोमोन। अरखिनिफ्राय रां लायै लायैसो एइस. एस. एल. सि. आन्जादखौ उथ्रिनानै नार्सनि आयदायाव फरायनो मोन्दों। अरखिया नाथाय हाजारबार नागारब्लाबो एइस. एस. एल. सि. आनजादखौ उथ्रिनो हायाखै। अदेबानि रांखावरियाव माहाजोन। बेनि थाखायनो गयथिनि खरसाखौ बानसजोबदों। नाथाय दा गयथिया नार्स आयदाखौ उथ्रिनानै गावनि आथिङाव गसंनो हाहां जानायखाय अरखिखौ बावगारलांनो हमबाय। गुबुन जोहोलावजोंसो गोसो थोलायनो हमबाय।
अखानायै फुंनि दाइनसो बाजियाव राखेबा फैनानै बुंफैबाय सुजुग्रानि सिगाङाव-
"नोंथां कारजि। फिंगार प्रिन्टाव थुलुंगानि आखाइखौ मोन्नाय जादों। लोगोसे बेनि बांसिन फोरमाना जाबाय- नैबे खरि। बिखौ आं मैया जाथाइ सालियाव मोनलांदों। बे खरिया थुलुंगानि होन्ना सिनायनायफ्रा बुंसोलायदों।"
सुजुग्राया जेबो बुङालासेनो मिनिस्लुलʼ जानानै थायो।
राखेबा थुलुंगाखौ लेंहरनानै सोङो-
'बे खरिया नोंनि ?"
थुलुंगाया खरिखौ नायनानै दगʼ मगʼ जानानै फिन होफिनो-
"औ सार।"
"नोंनि अवारेन्ट दं। गयथिखौ बुथारनायनि।"
"मा आं गयथिखौ बुथारनायनि अवारेन्ट दं ?"
"औ। बे देगारा नोंनि ?"
"आंनि देगाराथʼ आरांगायावनो दं।'
"नायगेरलाय।'
थुलुंगाया आरांगानि द्रयारखौ बोखʼ-बोखा खालामनानै देगारखौ नायगिरनो हमो। उनाव सायराबै बुंफिनो-
"गैला सार। बेनो आंनि देगारमोन।"
''बे देगारखौ मानो लायोमोन नों ?"

"आं बेखौ आपेल लेमनायावसो बाहायोमोन सार।''
"ऐ मा नायबाय थाखो ? बेखौ खाफैदो।" राखेबा कनष्टेबलफोरखौ बिथोन होयो।
थुलुंगाया मोखां सोम जायो। नखरनि बयबो हालोदखौ नुनानै मोखां सोम-सोम जानानै सोङो राखेबनियाव-। राखेबा सुंथाबैलʼ फिन होयो बिजिरसालियावसो बिजिरनाय जागोन।
"नाथाय नोंथां मानसिखौ लांलायाब्लाबो गाहाम जागौमोन नामा ?" सुजुग्राया राखेबखौ बुङो।
"राहा गैया नोंथां। गोजौनि बिथोन। जिखि जाया नोंथांनि नायबिजिरनायखौ बे केसनि सायाव बिजिरगोन सिम नेनानै थाबाय।''
बुंखांनानै राखेबा थुलुंगानि उन-उन थाबाय लांफानानै भेन गारियाव गाखोहैयो। थुलुंगाया गंस्रि गंस्रियै भेनगारियाव गाखोहैयो। नखरनि बयबो सायरʼ मोखाङै नायहरबाय थानाङो थुलुंगाखौ नुहरजासिम।
।।आयदा - दʼ।।

दैख्रं नोगोरमानि एम. पि. थजेन मोसाहारीया गोब्राब लोमजादों। हाजवारी देहा फाहामसालियाव थिसनफैनाय जाबाय।डा. हाजʼवारी आरो मुस्रिमा हाजʼवारीमोनहा दांनाय दांनायै फाहामनो नाजागासिनो दं एम. पि. थजेन मोसाहारीखौ। लोमजानायनि खारथाया दान्दिसेनो खमायो दान्दिसेनो बारायफिनोबो। जोबोर जारलायाव गोग्लैबाय हाजʼवारीमोनहा।उनाव सानै हयै कम्फिउटारजों खेबसेबाव नायबावबाय- लोमजानायनि खारथाया हामनायनि लामायाव फैहां फैहां जाबाय। अब्लासो हाजʼवारी मोनहा बिजिबो फिसाइबो एसे हां मोन्नाय बायदि मोनबाय।अखानायै डा. हाजʼवारीया फुंनि दʼबाजियाव रादाब मोनबाय सासे नार्सनिफ्राय एम.पि.नि हालोदा गाज्रिथार। रादाबखौ खोनानाय लोगो लोगो बिखा ख्लाब मोनबाय डा. हाजʼवारीया आरो गोबाव खालामा जासेनो एम. पि.खौ दोन्नाय रुमफारसे गोख्रै आगान होलांबाय गोदनायाव स्टथिरकपखौ आलायना लांनानै।
मोजाङै आनजाद खालामना नायो बिजिर बिजिर। नाथाय एम. पि.या जोबथा हां बोनायनि लामायाव।
खरʼखौनो गुदुं मोनो डा. हाजʼवारीया। दान्दिसे माबा सानहाबो। उनाव एम. पि. निथिं मोखांजानानै नायहरब्ला नुबाय जोबथा हां बोबाय। लोगो लोगोनो रुमा गोमफब जोबबाय गाबनायनि देंखोजों।माखासे सम बारगʼलांनायनि उनाव सासे एस. एल. ए. आ सासे केमिष्ट आरो सासे डाक्टार लानानै गोथै देहानि सायाव नायबिजिर होयो।बेसेबा गोबाव बिजिर बिजिर नायनायनि उनाव फोरमान होयो गासैबो मोजाङैनो दंमोन। नाथाय मुलियाव माबा गलायमोनदेर बिष दंमोन। बेनिखाय बिथां एम. पि.आ हामखांथारबायमोनब्लाबो एम. सायाव गोग्लैफिननांदों बिषनि मुलिखौ मोनजानायनि थाखाय।'
डा. हाजʼवारीया रावखौ खोनानै मुलिफोरनि लेबेलफोरखौ मोजाङै नायो। लेबेलफोरा गाहामै दं। खालारबो जोबाखै आरो समफ्ला फोरावबोथʼ लांन्दां थाखानाय नङामोन। अब्ला बबेनि बिष हाबखो मुलियावलाय ? सोरबा सुथुरबोथʼ हाबफैयाखै।एम. पि.नि गोथै देहाखौ हानजानि दैदेनगिरिफोरा लानानै थांबाय। डा. हाजʼवारीया सायरʼ मोखाङैलʼ गसंना थानांबाय।अखानायै जिनै घन्टा बन्द। एम. पि. थजेन मोसाहारी थैनायनि दुखु सान फालिदों।राइजो राजा आरो एम. पि.नि हानजानि दैदेनगिरिफोरा बिषनि मुलिजों स्रोथ बुथारनायनि थाखाय डा. हाजʼवारीमोनखौ सोंखारिदों।
सानसे खालि राइजो राजानि खौसे मदद लानानै हान्जा गिदिंबाय जै धोनि होयै-होयै- "बिषनि थान्दै फोरखौ खानांगौ ! एम. पि. थजेन मोसाहारीखौ बिष दौना बुथारनायनि थाखाय नायबिजिरनांगौ हाजʼवारी देहा फाहामसालिया बिषनि थान्दै।' बायदि-बायदि।
लोगोसे आखायाव लाबावदों- पेष्टन बेनारफोराव गेदेर गेदेर लिरनाय डा. हाजʼवारीखौ साजा होनायनि।
हालोदखौ नुनानै बोहैथिया खरʼसुबाव मोनखाङो। जै धोनि होनायनि गोमसारनायफोरा बोहैथिनि बिखाखौ थेरबेथेर खालामजोबो।हाजʼवारी मोनहाबो सिरि। खुगायाव जेबो राव गैया। मोखाङा लाजिनाय आरो गिनायनि सिना रोखा-रोखा बेरखादों।हान्जा गिदिंनायफोरा गिबि मन्त्रीनोबो गोसोखां बिलाइ गथायना दायनिगिरिखौ साजा होनो खावलायो।गिबि मन्त्रिया थाबैनो दायनिगिरफोरखौ हमनानै साजा होनो बाथ्रा होयो।माखासे सान बारगʼलांनायनि उनाव हाजʼवारी देहा फाहामसालिखौ सिं सा गासैबो नायबिजिरनाय जायो।देहा फाहामसालियाव माखासे बिषगोनां मुलिफोरबो मोन्नाय जादों।
"आदाखौ बोहैथिया लेंहरदों।" सासे खामानि मावग्रा हिन्जावा सुजुग्रानि रुमाव हाबनानै बुंफैयो सुजुग्राया सिगारेट सोबखोनदाखौ एष्द्रेयाव गारनानै बोहैथिनि रुम फारसे आगान होलाङो।
"जिराय नोंथां कारजि।"
लान्दां मासिखौ दिन्थिनानै होयो गोमजोरै बोहैथिया।
"जागोन नोंथां। माबा खामानि ?" जिरायनाय फावैनो बुङो सुजुग्राया।
"खामानिखौ बेसेबां सिगांदों आं बेखौसो सोंनो लेंहरनाय जादों। मानोना नोंथाङानोथʼ हालोदखौ नुबाय बबे लामाजों थांनो नायगिरदों ?"
"जाथाया एसे गेदेर नोंथां। थाब फोजोबनो होनब्लानो फोजोबनो हाया। एसेबां मानि हांखुर जानाया मोजां नङा खैफोदनि समाव।"
"आंबो मिबथिगौ खैफोर समाव हांखुर जानाया गाहाम नङा। नाथाय हालोदानोथʼ हांखुर खालामबाय।"
"दाथʼ देहा फाहामसालिखौ बन्द खालामथʼहोबाय ?"
"औ। दा राहाया ?
"राहाखौ खनसाय बिथांफैबानो जाजोबगोन।'
"नाथाय बेब्ला माब्ला फैयो ?"
"थाबनो सौफैनो हासिगौ बादि मोनदों आं। मानोना बिथां थांनाया दानसेयानो जाफ्रामनोसै।"
"नाथाय खामानिखौ गारनानै एसेबां सिरि थाहैनाया गाहाम जादों होनदा बे ? सासे चिफ डिटेकटिभ अफिसार जानानै मानो खामानि गैयाब्ला सिरि थाहैनांगौ जाखो ?" एसे रागा जोंदबनानै बुंलाङो बोहैथिया।
"फिसा खामानिनि थाखायसो थांदोंमोन।
माबाफोर जेंनायाव गोग्लैथʼदों जानांगौ खामानिया।
बेनिखायनो गिदिंबोफिननायाव गोबाव सम जानो नायगिरदों।"
थाखो लोगोनि एसेबां गेदेर खामानियाव हेफाजाब बिनायखौ जोख्लायनानै फिसा खामानिनि थाखाय सिरि थाहैनाया गाहाम जायाखै बायदि आं सानो।"
"माथो खालामनो ? समनि आंखालाव बिबायदि बुंजानांगौ जाहैबाय।"
बे समावनो खामानि मावग्रा आइजोआ जाग्रा लोंग्रा लाबोनानै होफैयो।
"देहाखौ जोबोर गुदुं मोनदोंमोन आं।
''फ्रिजाव दोन्नाय ट्रि टप, पेसपी फोर दंब्ला गाहाम जागौमोन।" सुजुग्राया बोहैथिनि सिगाङाव मिनिनानै बुङो।

"जागोन नोंथां। नाथाय जानानै खामानिखौबो गोख्रै मावनानै होनांगोन।"
बोहैथिया मिनिनानै बुंफिनो। उनाव खामानि मावग्राखौ लेंहरनानै फ्रिजनि "ट्रि टप"खौ लायनो थिनहʼरो।
"मिष्टिखौ जाग्रोदो नोंथां। बिबो "फ्रिजाव दोन्नाय।"
"जानायाव थिनलायनाङा नोंथां। अदेबानि खामानियावबा हʼले जिगाव जिगाव थिनबाय थानांगौ।' मिनिनानै बुंबावो सुजुग्राया। बेनिफ्राय सामुसजों मिष्टिखौ बोखा-बोखा जायो।
"आदा थुलुंगानि केसखौ नोंथाङा एसेबो आखाइ होथाराखै ?" बोहैथिया पाइपजों ट्रिटपनि बिदैखौ बोखोनानै बुङो।
"बिथां थुलुंगानि केसा द्लाम आवगायनानै दं। आंहा मिजिं दं थाबनो थुलुंगाया जेबो बेसेन नाङा जासेनो गफिनगोन।"
"जाथाइनि गुदिया सोरमोन ?"
"बिखौ मिबथिनो दा लुबै नोंथां। इउनाव देरहासाद जाब्ला फोरमायनाय जागोन। गाज्रि दामोन।"
"आं बे केसाव बिथां खनसायखौसो गिबायमोन। मानोना बिथाङासो बै सानखालि फुङावनो दैफां नोगोरमायाव रौना होलांदोंमोन।'
''बिथांनालाय दायनिगिरि बायदि जाबावजों। आंहा रुमाव उन्दुबाय थानायानो खाजाबायमोन। खुनु रोखोमसो गफिनदों।"
"नाथाय माबे फोरमानजों आदा थुलुंगाखौ खानाय जाखो ?"
"जाहोना मोन्नै। देगारखौ नोंथाङा सिनायोमोन ?"
"माबे देगारखौ ?"
"गयथिखौ सुथारनाय देगारखौ ?"
"ओह। दासो गोसोआव फैबाय आं। बे देगारखौ आदाया माबामाबि लेमनायाव बाहायग्रा देगारमोन।'
"बेनि अनगायैबो बिथां थुलुंगानि खरिखौ जाथाइ सालियाव मोन्नाय जाबावदों।"
"नाथाय आदा थुलुंगानि देगारबायदि बायनानैथʼ मोनोना ?"
"मोनो। नाथाय फिंगार प्रिन्ट खालामनायाबो थुलुंगानि आखाइखौ मोन्नाय जादों।"
"उस भगबान। मा दायनि थाखाय आदाया गयथिखौ सुथारखो ?" गोसोबायनानै बुङो बोहैथिया।
"नोंथाङा अरखि ब्रह्मखौ सिनायगौ ?"
"सोर अरखि ब्रह्म ?"
"सा दैख्रं नोगोरमानि।'
"आं सिनायगौ। बियो आदाजों लोगोथारमोन।"
माब्लाबा-माब्लाबा फैयोमोन नामा ?"
"औ फैयोमोन। दासान्दि फैथʼथाराखै बबेयावबा थांदों होन्ना आदानि खुगानिफ्राय खोनादोंमोन आं बावैसो सिगाङाव।"
"आं सिखारनोसै नोंथां। एसे बायहेरायाव थाबायहैनो आं।"
"हारसिं ?"

"हारसिंब्लाबो जेबो उसुबिदा जानाय नङा नोंथां।''
"नाथाय एसेबां सान्दुङाव मा लायनो नोंथाङालाय ?" बेलासियाव थांब्ला जाया ?" बेलासियाव आंबो थांनो सान्दों।"
''नङा नोंथां। नोंथाङा बायहेरायाव ओंखारथʼनो नांलिया।"
"मानो ?"
"दाखालि एम. पि. खौ बुथारनायबादि जानायखाय हानजानि सुबुंफोरा रागा जोंनानै दं। सुजुग मोनोब्ला हामला खालामनो हागौ। नोंथाङा मादै मोनखौबो बे बाथ्राखौ बुंनानै दोनखा। जाहाथे बायहेरायाव ओंखारालाबानो थानानै गाज्रि सुबुंफोरनिफ्राय बारगयो। नङाब्ला जाथाया गुबुन महर लालांनो हागौ।"
बुंखांना दरजा फारसे आगान होलाङो सुजुग्राया। बोहैथियाबो माबा सान्नानै गसंना थाबाय थायो।रुमाव हाबहै बावनानै सुजुग्राया गावनो नांगौ नांगौ मुवाफोरखौ लायो। गाननाय जोमनायफोरखौ नायफामबावो। उनाव दरजाखौ फांजोबनानै मारुटि भेन फारसे दावगा लाङो।मारुटि भेनखौ स्टार्ट होनानै अरखि ब्रह्मनि नʼफारसे रौना होलाङो। मारुटि भेनाबो जेरै फिदिङो एरैनो- गिदिंनानै गंसे जि थाखो बिल्डिङाव दोम थाथʼहैयो। मारुटि सिंनिफ्रायनो बिल्डिंखौ नायखोहरो सुजुग्राया। बिल्डिङा जोंगा-मागा गोदान आदबजों बानायनाय। बानायखां जोबनाया गोबाव जायाखै। नायब्लानो सिनायनो हायो। बिल्डिंनि मोखाङावनो दं दुलुरै बानायनाय बिबार बागान। सेर सेराव जिरायग्रा। बिबार बागान फोसाबग्रानि खाथियाव थांनानै सोंहैयो सुजुग्राया-
"बे नʼवा अरखि ब्रह्मनि ?"
"औ सार।"
"माबे थाखोआव थायो।"
"दाइन थाखोआव दं बाबुवा।"
"साबायखर थाबाय।"
बुंखांना सुजुग्राया लिभाव गाखोहैयो आरो लिभ सालायग्राखौ बुंबावो-
"अन्नानै दाइन थाखोआव आंखौ दैथायहर।"
"जागोन सार।" बुंना सुइसखौ सेरनानै होयो। लिभा सुजुग्राखौ लानानै दाइन थाखो फारसे दावखोलाङो।
दाइन थाखो मोनहैनाय लोगो-लोगो लिभनिफ्राय ओंखारो सुजुग्राया। बेनिफ्राय कलिं बेलखौ नारदोनानै होयो।
दानदिसे उनावनो सासे आइजोआ फैनानै बुंफैयो-
"गुड आफटारनुन सार। सोरखौबा नांगौमोन ?"
"गुड आफटारनुन। अरखि बिथाङा दं ?"
"दं सार। सिङाव हाबफै।"
बिथोन मोन्नानै सुजुग्राया आइजोनि उन-उन सिगां लाङो। रुमनि सिङाव ड्रागस आरो जौनि मोदोमनाय। खाथिनि सुइमिंपुलाव मोदोमनि बांसिन बाहागोआनो नुजानाय जि गान्नानै दुगैदों- सासे सेंग्राया माखासे आइजो फोरखौ लानानै। आइजोफोरा जेनʼ बे सेंग्रानि फुथुलासो। जेरै फिदिङो एरै गिदिंनांनाय।
सुजुग्राखौ आइजोआ लेंलांनानै मोनसे रुमाव जिराय होहैयो। सुजुग्रायाबो गोमजोरै जिरायना थायो हारसिंनो। आइजोआ ओंखारबोनाय लोगो-लोगो आरांगानि द्रयारखौ सोदोब गैया लासैनो बखनानै लायो। नाथाय जेबो गैया। माखासे ड्रागसफोरसो दं।
एमनि गान्दुफोरखौ बोलाना नायब्ला नुबाय सुजुग्राया गांसे सावगारि आरो गांसे गोजा गाब बिखंनि दाइरि।
हाखु-दाखुयै सावगारि आरो गांसे गोजा गाबनि दाइरिखौ जेबायाव सोनानै लायो। उनाव गाव लाबोनाय रुमालखौ एमसायाव दोनो। बेनिफ्राय मासियाव जिरायनानै खौरां बिलाइखौ नायबाय थायो।
दानदिसे उनावनो अरखिया रुमाव हाबबोयो, राव होफैयो-
"सोरखौबा नांगौमोन ?"
"नोंथांनि मुङा अरखि ब्रह्म नंगौ ने ?"
"औ। आंनो अरखि ब्रह्म।"
"अन्नानै नोंथांजों आं फंनैसो बाथ्रा रायज्लायनो सान्दों। नोंथाङा सम मोनगोन ना ?"

"मोनगोन। मा बाथ्रा ?"
"नोंथाङा थुलुंगा हाजʼवारीखौ सिनायगौ नङा होनबा ?"
"औ। बिथाङा गयथिखौ बुथारनायनि जेइलाव दंहैयो।"
"गयथिखौबोथʼ सिनायोमोन ?"
"औ।"
"माब्लानिफ्राय गयथिजों सिनायज्लायामोन ?"
"बेयो बेसेबांबा गोबावनि बाथ्रा। नाथाय नोंथाङा सोर आंखौ बेबायदि उल्था फाल्था सोंथि सोंनो ?"
"आं चिप डिटेकटिभ अफिसारनि हेफाजाबगिरि थुलुंगा कारजि। गयथिखौ बुथारनायनि गुबै दायनिगिरिखौ संदानगासिनो दं।"
रावखौ खोनानै अरखिया एसे गिखांनाय मोनो आरो गुरै जाफिननानै फिन होफिनो-
"गयथिखौ आं बिनानाव गैयिखाय बिनानाव बादि अनोमोन। जोंनि रांजोंसो सोलोंथाइखौबो लानो हादों।"
"गयथिया गावनि आथिङाव गसंनो हाहांब्ला- नोंथांनि बाथ्राखौथʼ मानियाखैमोन नङा होनबा ?"
"मानो मानियामोन जानो। जि बाथ्रा बुङो मानिजोबोमोन। नाथाय थुलुंगाया जोंनि बेबायदि अनलायनायखौ मानोबा नायनोनो हायामोन।"
"बाथ्राखौ फोलानो दासान अरखि। नङाब्ला खैफोद जागोन।"
"आं जि बाथ्राखौ बुंदों- बेयो गासैबो थार।"
"उस। बोथोरानो गुदुंथार। बे रुमाला नोथांनि ? आखाइ हुगारनो मोनगोन दा ?" खौसल बाहायनानै बुङो सुजुग्राया।
"हागोन। मानो हाया जानो। रुमालानोबा गोजामखासै।"
'बे रुमालखौ नों बबेवहायबा बावबोनाय गोसोआव दं दा ?"
रावखौ खोनानै अरखिया मोखां सोम जायो। उनाव गिहांनाय रावै बुङो-
"बे बायदि रुमाल आंनावबो दं। आंथʼ जेरावबो बावबोयाखै।"
"फोलानो दासान। नोंनि रुमालखौ नायगिरनानै दिहुन, दिहुन्नो हायाब्ला बाथ्राया गुबुन जानो हागौ।"
"नंगौ नंगौ। बे रुमालखौ गयथिया सानसेखालि आंनिफ्राय लांथʼदोंमोन।"
"साबगौ। गयथि लांथʼनाया माबोरै गयथिनि खुगायाव खाथेनाय थायामोन ?"
"जानो हागौ। गयथिखौ सुथारनाय समाव गाबख्रावजानो गिनानै खुगाखौ बे रुमालजों खाथेदों।"
"जाबाय। जाबाय।। आं मोजाङै बुंखायो- आंनि बिथोन मोनाब्ला जेरावबो दाथांथʼ।"
"जागोन।"
अरखिया खुनुरोखोमै बुंनानै - सुजुग्रा थांनाय फारसे नायहरबाय थायो नुहरजासिम।

बोहैथि मोननि नʼसिम सफैगौमानियानो माब्लाबानो मोनाबिलिनि दाइन बाजिबायमोन। मेंरु देहायै सुजुग्राया मासियाव दान्दिसे जिरायहांदोंमोन। बे बुब्लियावनो बिल्डिङाव सोरबा अन्थाइ खुबैहरनायनि सोदोबा गाबखांनो हमबाय- ख्रां ख्रिं... ख्रें.......।
सोदोबा सिरि जाब्ला सुजुग्राया अन्थाइ खुबैनाय रुम फारसे हांखुरै थाङो। अन्थाइजों बायफ्लेनाय खिरखिनि ग्लासफोरा बाग्लौनानै दं। अन्थाइ, इटा थुख्राफोरजों खुबैल्दा हरदों।गिनाय आरो रागाजों डा. हाजʼवारीया थानासिम फन खालामहरनो नायगिरो। सुजुग्राया हेंथा होनानै बुङो-
"गोनांथि गैया। थानायाव फन खालामहरनो।"
"मानो ?"
सोंफिनो डा. हाजʼवारीया।
"बे हाबाया एम. पि. थैनायनि थाखाय सोमजिनाय।" बुंना लेखा बिलाइ जुथुमनायखौ खनखांना लायो। लेखा बिलाइखौ बेखेवना अन्थाइखौ गारो। बेनिफ्राय लेखा बिलाइखौ मोजाङै समान खालामनानै फरायलाङो गोरायै-
सुबुंनि थै सोबग्रा गावनि उदैखौ सुफुंग्रा हारिनि गुनजेर, समाजनि बिष, सोद्रोमानि आखु दिन्थिना गोसोम फालांगि खालामग्रा बिषनि थान्दैखौ जिउ साजा होनानैसो नागारनाय जागोन। गाहायाव रावनिबो थं गैया। सुजुग्रानि फरायलांनायखौ खोनाना बोहैथिनि बिमा बिफाया सिरियै थाबाय थायो। रावनिबो खुगायाव जेबो रावगैया।सुजुग्राया गोग्लैना थानाय ग्लास थुख्राफोरखौ खनथुमना जदोनो। बोहैथिया सिदोमा गाराङै बुङो-
"दा सिबथोंसै नोंथां। आं नोंथांखौ गैयासो नंदोंमोन। माब्ला सौफैनाया ?"
"बावाखै सोफैनाया।"
"खनसाया मानो दाबो फैयाखै ?" बोहैथि बिफाया सुजुग्रानाव सोङो।
"जानो ?"
"नोंलाय मानोथो थांफायि ?"
"थाब गिदिंबोफिनगोन होन्ना आंखौ दोनथʼ लांदोंमोन।"
"बेबायदि हालोदाव नों बे नʼवाव थाबाय थायोब्ला खैफोदाव गोग्लैनो हागौ। बेनिखायनो हानायमानि थाबैनो जायखार लांनाया गाहाम। मानोबा दा जोंनि सायाव- सि. आइ. डि., सि. बि. आइ. फोरा नोजोर होगासिनो दं।
"नंनाया नंगौ आदै। खनसाया फैबानो जों जायखारसिगोन। नङाब्ला आं हारसिङै जायखारग्रोबा खनसाया आंनि सायाव रागा जोंनो हागौ आरो फोथायखेबसʼ बानायनाय जागोन।"
बोहैथिया माबा बुंहाङै- बिफाखौ नायलाय सुजुग्राखौ नायलाय खालामबाय थायो।
"आं आसा खालामबाय नों थाबैनो जायखार लांगोन बे नʼनिफ्राय।" बोहैथि बिफाया गोमजोरै बुंबावो।
"आफानिया हामाखैसै नामा ?" बोहैथिया थानो हायैनि बुंदेर नाङो।
'आं मोजांसो बुंदों। नखरानो जेरैबो जोबनायनि लामायाव। थुलुंगायाबो गʼगोनना गोजानाव।" बोहैथि बिफाया दुखुवै बुंलाङो।
मा बिष हाबखो बे नखराव।" बोहैथि बिमायाबो दुखुवै बुंफादेरबावो।
"दुखुवा हारसिङै फैया होन्नाय बाथ्रायालाय माखौथो बुङो। जोबनोब्ला बेबायदिनो मोनसेनि उनाव मोनसे खैफोद।"
बिसोरनि दुखुगोनां बाथ्रा बुंनायाव सुजुग्राया थानो हायाखैसै दलरै। उनाव गोमजोरै बुङो-
"बिथां थुलुंगाखौ आं जेइलनिफ्राय सखनो हागोन बादि मोनहरो आं। मानोना पुलिसनि गाहाय नायगिदिंगिरिया आंजों लोगोथार। जोंनि नʼ खाथिनिनो।"
"अब्ला नों दाखालि लांखालिनो मानोथो रायज्लायनानै लाखिखायाखैमोन ?" बोहैथि बिमाया सोङो।
"थानायाव गावखौ लोगो हमहैनांगौनो आं गाबोन, समफोरहालागैनो थानायाव रायज्लाय हैगोन। जिंगा सिनांगौ गैया।" सुजुग्राया फोलाना बाथ्राफोरखौ बुंलाङो।
माखासे बाथ्रा रायज्लायनायनि उनाव बयबो मोनानि जानाय आदारखौ जायो। जाखां लोंखां बयबो गाव बा गाव एम लायो। अब्ला मोनानि जिसे बाजिबायमोन...।
।।आयदा - स्नि।।

फुं सम।
फुंनिफ्रायनो साना स्रां-स्रां। अखराङाव जोमै गैयाखौनो बुंजायो। गोबा-गोबा जोमैफोरा सोनाब फैसालिथिं बिरलांगासिनो दं।
सुजुग्रा, बोहैथि आरो बोहैथिनि बिमा-बिफा जʼयै ड्रयिंरुमाव साहा लोंलायगासिनो दं। साहा लोंनाय फावैनो बुहुमनि गोबां खौरां रायज्लायदों।बे समावनो पुलिस गारिनि इलिकट्रिक हरन होना खारबोनाय गारिया बोहैथिमोननि लांगोना मोखाङाव दोम थाफैयो। बोहैथिया एसे गुरलुब मोनखांखायो गोसोखौ। आखायावनो साहाया हमस्लिबनानै दखनायाव सʼ गोग्लैजोबो।
"मा सानो मा मायो साहा लोंनाय फोराबा" बिमाया एसे फादुबै बुङो।
"साहाया गुसुखायसो। नङाब्ला जाल्ला जागौमोन।" सुजुग्रायाबो बुंफादेरो।
बोहैथिया जेबो बुङालासैनो काफखौ आरांगायाव दोननानै - दखनाखौ फिस्रिबाय थायो। उनाव गावनि रुमाव हाबलाङो।
टक..... टाक....... क्र.... जथा गाबनायनि सोदोबा रिंखांफैयो बे समाव खाथियाव खाथि।
बोहैथि बिफाया दरजानि फैसालिखौ बोलाना नायहरनानै बुङो-
"पुलिसफोर फैदों।"
पुलिसनि गाहाइ नायगिदिंगिरि राखेब बरʼवा ड्रयिं रुमाव हाबफैनानै बुंफैयो-
"डा. हाजʼवारी आरो मुस्रिमा हाजʼवारी। नोंथोंमोननि अवारेनट दं।"
"मा जोंनि अवारेन्ट दं ?" गोमोना सोङो डा. हाजʼवारीया।
"औ। बिष होनानै मानसिफोरखौ बुथारनायनि।'
"नाथाय जों माब्ला सोरनो बिष दौनाय ?"
"बारगलांनाय दानाव नोंथांमोनहा बिष होनानै बेमारिखौ बुथारनाया गासै सा दʼजिबा। नाथाय सिगाङाव जेबो फोरमान मोनाखैमोनब्लाबो नै दाखालिसो एम. पि. थजेन ब्रह्मखौ बुथारबावनाया रोखा रोखा फोरमान।"
"निमाहा हो। अन्नानै मानसिफोरखौ लांथʼवाब्ला गाहाम जागौ नामा नोंथां बरʼ।" सुजुग्राया हेंथा होनानै बुङो।
आं सरकारनि मानसि। गोजौनिफ्राय जि बिथोन हरो बेखौनो मावनांगौ जायो। बिथोन मोनोब्ला गावनि असे बिजि-फिसाफोरखौबो खानांगौबो जानो हागौ। नोंथाङा बेखौ मिबथिखागौ ?" राखेबा बिदान्थे होनानै बुंफिनो।
"नंनाया नंगौ नोंथां। थेवबो..........................।"
"बेवहाय थेवबो थाया नोंथां। बिथोन-बिथोन। नोंथाङा हायोब्ला फोरमान होनानै थाबैनो बखनो नाजादो। नङाब्ला जिउ साजासिम थांनो हागौवा रोखा।"
बेबदि बुंनानै राखेबा डा. हाजʼवारी आरो मुस्रिमा हाजʼवारीमोनखौ गावजों फैफानाय कनष्टेबलफोरखौ खानो बिथोन होयो। कनष्टेबलफोराबो बिथोन मोन्नानै आखायाव "हेण्डकाप" गानहोयो डा. हाजʼवारी आरो मुस्रिमा हाजʼवारीमोनखौ। बोहैथिया बिमा-बिफाखौ खानाय नुनानै थानो हायाखैसै मोजाङै। बेरस्रां-बेरस्रां मेगन थायनैनिफ्राय मोदै बोहैबोयो थरथिं फावदुर खावलाय फारनैजोंबो।
"आइ। नों हारसिङैनो नʼखौ नायदो। जों सोरनिबा खैसाराव मिबथिस्लाबा जासेनो गासनबाय। जों गफिनाब्ला नों बबेवबाफोर फिसा साखरिखौनो मावनानै उदै थायसेखौ सुफुंदो।' बोहैथि बिमाया मोदै हुगारै-हुगारै बुङो।
"आयै। आं नोंसोरखौ थाबैनो बखहोगोन।" गाबै-गाबै बुङो बोहैथिया।
"बोहैथि आय। थादो !!"
खुनुरोखोमलʼ बुंनो हाबाय बोहैथि बिफाया।
राखेबा गोबाव खालामा जासेनो बोनानै लाङो- डा. हाजʼवारी आरो मुस्रिमा हाजʼवारीमोनखौ। बोहैथिया दलद थानो हायाखैसै। गाबनानै गावनि रुमफारसे खारलाङो।सुजुग्राजों लोगोसे नखरनि खामानि मावग्राफोराबो गोमजोरै नायहरबाय थानाङो- हाजʼवारीमोनखौ।बेसेबा गोबाव माबा सानबाय थानायनि उनावसो हरखाब गोसोखाङो सुजुग्राया बोहैथिखौ। गोबाव खालाया जासेनो बोहैथिनि रुम फारसे आगान होलाङो सुजुग्राया। दरजायाव गसंहैनानै दरजानि फिसा गब्लंजों नायखुमाहरो। अब्ला बोहैथिया एमसायाव गोग्लैसोनानै गाबगासिनो दं।दान्दिसे गोमजोरै थाथʼयो। उनाव जेबो जानाय नङा सान्नानै बिबार बागान फारसे लासै-लासै आगान होलाङो सुजुग्राया।बिबार बागानाव गसंनानै गोजानाव माबा साननानै नायहरबाय थायो। बे समावनो खनसायखौ बेग लानानै फैनाय नुहरो।
खनसायखौ नुहरनाय लोगो लोगो बोदोर जानानै खाथियाव खारस्रोनानै थांना बुंहैयो सुजुग्राया-

"गुड मरनिं नार्जारी।"
"गुड मरनिं कारजि बाबु।'' खनसाया मिनिनानै बुंफिनो-
"जाफुंसारबोदों ना ?"
बे बिथां नार्जारी थांब्ला बबे खामानि बिलाय जायैयालाय। नोंथाङा जेबो खैफोदाव गोग्लैयाखैथʼ ?"
''खैफोदखौ नोंथांखौसो गोग्लैबाय नंबायमोन आं। आंबो फिसा केस मोनबावदों- जाफुंजोबबाय।"
"गाहाम जादों।''
रायज्लाय-रायज्लाय रुम मोनफैयो बिसोर। रुमाव हाबनानै बेगफोरखौ दोन्नानै बुङो खनसाया।
"फाहामसालिया मानो बन्द ?"
"बन्द लʼ जादों नंदों ? नै दासो आदै-मादैमोनखौ खानानै लांबावबाय।"
"मा ? आदै - मादैमोनखौ खानानै लांबाय ?" नाथाय नोंथाङा गैयामोन नामा ?"
"आं थाबालाय जेबो फोरमान गैयाब्ला लाखिनो हानोसै ? दाखालि गयथिखौ बुथारनायावनोबा खाजानोसैमोन बिथाङा ?"
"मा ? गयथिया बुथार जाबाय ? माब्ला ?"
"नोंथां थांनायनि हरखालिनो। माखासे फोरमान मोन्नानै थुलुंगाखौ खानानै लांबाय।"
"अह माइ गड। जेबो जाला नोंजों खामानिया।" एसे रागा जोंदबनानै बुङो खनसाया।
खनसायनि रागा जोंदबनायखौ नुनानै गयथिखौ बुथारनायनि जाथाइखौ फारि फारि खिन्था लाङो सुजुग्राया। अब्लासो एसे मोजां मोनो खनसाया।सुजुग्राया बोहैथि बिमा-बिफा खाजानायनि जाहोनखौबो खिन्थानानै होजोबो। खनसाया जाथाइफोरखौ खोनानानै गोसोआ दुखु मोनो। बेनिफ्राय गोबाव खालामा जासेनो गस्ला लंपेन गानस्लायनानै बाथरुमाव हाबहैयो।दान्दिसेनि उनावनो दुगैखांनानै ड्रेसखौ गानफिननो। बोहैथिया बे समावनो रुमाव हाबफैयो।
"गोजोनथों नोंथां हाजʼवारी। आं नोंथांनि रुमावसो थांनो ओंखार बायमोन।'' खनसाया बोहैथिखौ नुग्रोन मोना बुङो।
"गोजोनथों।"
खुनु रोखोमै बुङो बोहैथिया।
नोंथां हाजʼवारी। गासैबो जाथाइखौ आं बिथां कारजिनिफ्राय खोना जोबबाय। खोनानानै जोबोर दुखु मोनबाय आं- आंखौनो लाजिदबनायबो मोनबाय आं खामानिखौ थाबैनो मावफुंनो हायैनि थाखाय। जिखि जादिया नोंथाङा जिंगा सिबाय थानानै समखौ थांगोर होनो नाङा। गासैबो खामानिया जाजोबबाय। आं दैफां नोगोरमायाव थांनायाबो बे केसखौ लानानैनो थांनाय जादोंमोन। बेसेबांबा नाजानायनि गेजेरजों उथ्रिबोबाय। नोंथांखौ दैफां नोगोरमायाव थांनो लाब्ला थगायनाय जादोंमोन। गाज्रि दामोन। थगायनानैबाबो थारखौ दिहुननायानो जोंनि बिफाननि खामानि।" खनसाया जिराया जासेनो गोलावै बुंलाङो।
बोहैथिया जिरायनायनिफ्राय जथ्रोदनानै बुङो।
"खामानिफोरखौ मोगथाङाव थाबैनो महर होब्ला गाहाम जासिगौ नामा ?"
"नाजागोन। जेसे हागौ एसे थाबैनो फोजोबनो जों नाजागोन। गाबोन अखा नायब्लानो आं जेइलाव थांनानै खौरां लाहैगोन आदालतनि थाखाय आरो आदालतखौ थाबैनो खालामनो नारसिनबोगोन।"
"बोफोरखौ गासैबो नोंथांमोननि सायावनो जाबसिन जोबनाय जाबाय। आं आसा खालामबाय नोंथांमोननि नाजानायावनो आदा, आय-आफा मोनहा थाबैनो जेइलनिफ्राय गबोफिनगोन।"
"ओंखामखौ खुरबायमोन आबʼ।" सासे खामानि मावग्रा आइजोआ बोहैथिखौ थांखिनानै बुंफैयो।
"ओंखाम खुरबायनो- जालायहैदिनि।'

बुंना सिगांग्रोयो बोहैथिया।
खनसाय आरो सुजुग्रा मोनहाबो बोहैथिन उन-उन आगान होफालाङो लासै..... लासै.... डाइनिं रुम फारसे।
।।आयदा - दाइन।।

लासैनो मोनाबिलि जाबोबाय।
सान सिख्लायाबो बुहुम बिखायाव जिरायहैबाय। खोमसि रानिया बुहुमबिखाखौ साग्लोबना लानो हमबाय। दाखोर दाला गैयि पिच लामानि सेर सेर थानाय लेमपटफ्राव सडियाम लाइटफ्रा गावनि गोमो गाबनि सोरांखौ सारल्दाबाय लासै लासै।लामायाव दा मानसिनि होंगो-दोंगोआ बांदोसै। मावखुलिनिफ्राय फैनाय मानसिफोरा दैखं नोगोरमानि सुपार हाथायाव गाव गावनो नांगौ मुवाफोरखौ बायनो हाबहैदों। खायसेबा बायखांना ओंखारबोदों।
बडʼलेन्ड राइजोनि सिङाव थानाय दैख्रं नोगोरमानि महरा लासैनो गुरस्लायबोबाय। सोनाबारिनि बारहावाया लासैनो गोदाना लाफैबाय। दा जेरै मेगन फिदिङो एरैनो गेदेर गेदेर बिल्डिं। गोदान मुगानि आदबै लुनाय। बेफोरनि अनगायैबो दंबावो- सावथुन, हटेल, रेष्टुरेन्ट, सुइमिंपुल, बिउटि पार्लर आरो गान्नाय-जोमनायनि गोदान-गोदान ड्रेस।बे दैख्रं नोगोरमानि महरा मोनाबिलिनि स्नि बाजिनाय लोगो लोगो गुबन महराव सोलायलाङो। गोदान मुगानि बारहावाया गोबाना लाफैयो।खनसाय आरो सुजुग्रा मोनहा थानायाव थांनानै पुलिस नायदिंगिरि राखेब बरʼवा गैयैखाय थाबैनो गिदिंबोफिनबाय। लामायाव सुजुग्राया बुंबाय-
"नोंथां। रैसुमै हटेलाव दान्दिसे हाबलांनोसै नामा ?"
"गोसो।"
"बियार बोनो मोनथारैया गोबावसै नोंथां। बियार बोनो मोनथारैखाय खरʼखौ थाजिमानो मोनथारलिया।"
"थु। नोंथांनि खरʼवा थाजिम जाथोंसैल।"
खनसायनि बिथोन मोन्नाय लोगो-लोगो सुजुग्राया मारुटिखौ रैसुमै हटेलनि मोखाङाव दोनहैयो।
मारुटिनिफ्राय सानैबो ओंखार लांनानै लासै-लासै हाबलाङो सिङाव। हटेल मेनेजमेन्टा - बरायहैनानै मासियाव फजʼहैयो- खनसाय आरो सुजुग्रामोनखौ। हटेलाव अब्ला होंगो-दोंगोद्रायबो नङा।
खनसाया वेटार सासेनियाव "बियार' गंनै लाबोनो बिथोन होयो। बेनिफ्राय हटेलनि सोरगिदिं खेबसे नायगिदिङो। हटेलखौ गोदान मुगाजों गोरोबहोनानै बानायनाय जादों जोंब्लाव-माब्लाव।दान्दिसेनि उनावनो 'वेटारा' गंनै बियार लाबोनानै खनसायमोननो होफैयो आरो सोंबावो-
"माबाफोर नांबावगौना सार ?"
"नांला। माबाफोर नांगौब्ला लेंहरगोन।"
खनसाया फिन होफिनो।
सानैबो बियारनि समफलाखौ खुलिनानै बोनो हमो। बे समावनो सासे आइजोआ बिसोर जिरायनाय आरांगानि मासियाव मिनिस्लुयै जिरायना बुंफैयो-
"आदामोनखौ दिनैसो नुजेननाय बायदि मोन्दों आं।"
"जों दैफां नोगोरमानिसो। बेनिखायनो नों जोंखौ नुखानाय नङा।" सुजुग्राया मिनिस्लु मिनिनानै बुंफिनो।
बिसोर रायज्लायबाय थानाय समावनो- बिसोर जिरायनाय सेरनि आरांगा गंसेनि मासियाव जिराय फैयो साथाम सुबुंफोरा। गान्नाया साथामनियाबो जिन्स गोजाजोब। खरʼवाव साथामबो स्टेथसन थपि। सासेनियाव गंसे बेग। बै गोदाननै हाबफैनाय सुबुंफोराबो बियार बोयै-बोयै गोबां बाथ्रा रायज्लायबाय। खनसाय आरो सुजुग्रा मोनहा बिसोर रायज्लायनायखौ खोनाना बिखा ख्लाब मोनखांनाय लोगोसे गोसोयावबो रंजाखांनायबो मोनबाय।
सुजुग्राया गोदानै हाबफैनाय सुबुंफोरखौ मोजाङै नोजोर होबाय- बिसोरनि गेजेराव अरखिबो दंफायो। बियार बोयै-बोयै अरखिया बुंबावबाय-
"बिदिब्लाथʼ जों खामानिफोरखौ जोबोर हुसियारै मावनांसिगोन।"
"औ। जोंनि उन-उन संदानगिरिफोर गिदिंफागासिनो दं।" सासेया गोमजोरै बुङो।
"जोंनि फालांगिखौ थेर-बेथेर खालामनो नायगिरनायनि आन्दोआव सोरनि बिहोमा दं ?" सासेया बुंफाबावो।
"बिनि थार रोदाखौ संनो थाङोब्ला हाजʼवारी देहाफाहामसालिनि नखरखौनो दांनांगोन। मानोना गासैबो मुलियानो बेवहायसो बिष जानानै सुबुं बुथारला बायदों।' अरखिया गोमजोरै बुंलाङो।
"बिसोरखौ माबार मोनसे खिथेर लानो हागोन नामा ?"
खिथेर बादियानो जाबाय। गासैबो नखरनि सुबुङा पुलिसफोरनि आखायाव। दा फिसाजो हारसिंलʼ नʼवाव दं।
"मोजां खौसल।"

गोबां बाथ्रा खैसार सानायनि बाथ्रा रायज्लायबावदोंमोन बिसोर। खनसाय आरो सुजुग्रा मोनहाबो रायज्लाय- रायज्लाय खोनासंलांबाय थादोंमोन।माखासे सम बारगʼलांनायनि उनाव अरखिमोनहा हटेलनिफ्राय ओंखार लाङो। खनसाय आरो सुजुग्रा मोनहाबो ओंखार बोयो। अरखि मोनहा गावसोरनि सोमखोर मारुटियाव गाखोनानै खोमसियाव गोमाहैयो।खनसाय मोनहाबो गोमजोरै मारुटियाव गाखोनानै बोहैथिमोननि नʼ फारसे गिदिंबोफिनो। लामायाव सानैबो रायज्लायाखै सिरि।
मारुटिखौ दोन्नानै रुम फारसे सिगांलाङो खनसाय आरो सुजुग्रा मोनहा। रुमाव हाबहैनानै सानैबो ड्रेसखौ गानस्लायो।
"जोबनायनि लामायाव आगान होथारबाय माथो नोंथां।" खनसाया सिरिखौ सिफायनानै सुजुग्रानियाव सोङो।
"आं बुंखायाखै होनबा सिगाङावनो- नोंथां थाबाय होनबाथाय माथो बाथ्रा दंबावो ?"
"खामानिखौ नाथाय जों हुसियारै मावनांसिगोन। जों बिथां राखेब बरʼखौ लानानै थांखि खानाय जायगायाव सौहैनांगोन।"खनसाया बुंलाङो।
"नाजानायनोसै।'
"नाजानायनोलʼ नङा। नाजाथारनांगोन जेरैखि जायाब्लाबो। नङाब्ला जोंनि संदाननाया फैमाल जानो हागौ।'
माखासे बाथ्रा रायज्लायबाय थानायनि उनाव ओंखाम जानो लेंफैयो बोहैथिया।
ओंखाम जानाय समाव बोहैथिखौ खनसाया थांखिनानै बुङो-
"नोंथाङा बायहेरायाव दा ओंखारथʼ। आंनि खावलायनाय। नङाब्ला जाथाया गिथावबाथाव महर लालांबावनो हागौ।"
"नाथाय जेइलावदि........................................।"
बुंजोबनो हायाखैसै बोहैथिया।
"आं खुथार-खुथार खावलायो बायहेरायाव ओंखारथʼनाङा नोंथाङा।" सुजुग्रायाबो बुंफादेरबावो।
"नाथाय मानो ?"
"बे अलखद समाव मानोखौ सोंनो समाया नोंथां। जों नोंथांनि गाहामखौ हास्थायनानैसो बुंदों।"
बेदिनो गोबां बाथ्रा रायज्लायबावदोंमोन हरनि जिसे बाजिसिमहालागै। अब्ला नसुंसेरनि नखरफोरा उन्दुसि जोबबायमोन।सा दैख्रं नोगोरमायाव बोहैथिया सासे बिलोगो दं- मुङा लाइजौ। अरखिया मोजाङैनो सिनायो। लाइजौवा बोहैथिनि महर-मुस्रिजों गोरोबहाङो।अरखिया लाइजौमोननि नʼवाव थाङो- मारुटि लानानै मोनाबिलि-मोनाबिलि। लोगोसे सासे लोगोबो दंफायो अरखिया लोगोनो मारुटिखौ सालाय होदों।
लाइजौमोननि नʼ मोनहैनानै अरखिया हारसिंनो ड्रयिं रुमाव हाबलाङो। लाइजौवा अब्ला इंराजी लाइसि फरायगासिनो दंमोन। अरखिया लाइजौखौ नुनाय लोगो-लोगो बुङो-
"लाइजौ। नोंखौ नोंनि लोगो बोहैथिया लेंहरदों दानो थांथार नांगौनो।"
"मा ? बोहैथि लेंहरदों ?" लाइजौवा सोंफामफिनो।
"औ। बोहैथिया लेंहरदों। मानोबा नांथारगौनो मानो नांगौ आंनोबो खिन्था हराखैसै।'
"दासो..................... मोनाबाय ! गाबोन थांबालाय जायानो ?"
"नाङा लाइजौ ! नोंखौ लांफैनोनो आंनो मारुटि भारा हमलायनानै हरदों। मारुटि भारा हमलायनानै हरसेयावबो थाङाबा बिलोगोखौ फोथाय खेबस खालामनाय जाथारगोन।"

लाइजौवा दानदिसे माबा सानहाबनानै उनाव थांनो ओंखारो। अरखिया लाइजौनि ओंखारनायखौ नुनानै मिनिस्लु मिनियो।लाइजौखौ मारुटियाव दैखांना बोहैथि मोननि न फारसे लाबोयो। लामायाव सासे मानसिखौ मारुटि लाखिनानै गाखो होयो। लाइजौवा एसे गिलुं-गिलुं जानानै अरखिनाव-
"बियो सोर जाखो ?"
"आंनि सासे लोगो। दा फैफिननो हारसिंजानायखाय गाखोहोबाय।"
बोहैथि मोननि नʼ मोनफैगौ मानियानो हरनि जिनै बाजि खावसे जाबाय। लाइजौवा आखायाव भेनिटि बेगखौ लानानै हांखुरै बोहैथिनि रुम फारसे आगान होलाङो। दरजा मोनहैनाय लोगो लोगो नक होयो टक.........टक........टक.........टक.........।
दरजा नक होनायखौ बागदावखाङो बोहैथिया। दानदिसे सिरि खोनासंहाबबायो एम सायाव जस्लंना।
टक.................टक.............टक...........।
दरजाखौ आरो नक होबावो लाइजौवा गिलुङै बुंहरो-
''सोर ?"
"आं। लाइजौ।"
लाइजौवा फिन हरो। लाइजौनि गारांखौ खोनाना बोहैथिया दरजाखौ खेवना होयो आरो गोमोना सोङो-
"एसेबां हराव............?"
"मा खौरां ?"
"मा ?मानि मा खौरां ?"
"मानोथो लेंहरनाय ?"
"सोर लेंहरा ?"
''अरखियालाय मानोथो लेंनानै लाबोखौ बिदिब्लालाय ?" गोमोना सोंफिनो लाइजौवा।
बे बुब्लियावनो सानै मानसिया हाबोयो। आखायाव सानैनियावबो रिभलबार। बिसोरनि गेजेराव सासेया गोमजोरै बुङो-
"सिरिथा। गाबख्रावनो मोन्नाय नङा। नङाब्ला खैफोद दं।"
बोहैथि आरो लाइजौमोनहा मोखांजों मोखां खेबसे नायलायनानै रिभलबार लानाय मानसिथिंजाय गिलुं-गिलुङै नायहरो।
"सानैबो जों-जों फै।"

सानै हाबफैनाय मानसिया रिभलबारखौ सिगांथिंबो उनथिंबो फाथिनानै लाइजौ आरो बोहैथिमोनखौ बायहेरायाव ओंखार होबोयो।
उनाव लाइजौ आरो बोहैथिमोनखौ मोनसे बिल्डिङाव लांनानै दोनहैयो। अरखिया आखायाव गांसे दलिल लानानै बुङो-
"नैबे लेखा बिलाइयाव सहि हो। नङाब्ला नोंनि लोगोनि जिउ आरो नोंनि जिउखौ फोजोबनाय जागोन।"
बोहैथिया गʼबोनाय मोदैखौ हुगारनानै दलिलाव लिरनाय बाथ्राफोरखौ फरायलाङो। बे दलिलाव लिरनाय दं- सानजा दैख्रं नोगोरमानि थाखो ब्रै बिल्डिंखौ बोहैथिया अरखिनो फानबाय। मानोना बिल्डिङा बोहैथिनि मुङाव दं।
दलिलखौ फरायखांनानै बोहैथिया बिसोरजोंबो आरो मेगन गोजा दिन्थिनानै बुङो-
"अरखि ! नों बिनानावजों समाननि सायाव एसेबां अनागारि ? नोंनि बिखाया माजों दानाय ?"
अरखिया बोहैथिखौ सोबानानै बुंबावो-
"दाबो सम दं बोहैथि ! माबार सहिया होदो।''
बोहैथिया अरखिखौ गोबां गाज्रि गाज्रि रावै रायो। अरखिया उनाव चहिखौ नाजाब्लाबो लानो हाथारैलाय- गावनि लोगो सानैजों रायज्लायो-
"मा खालामबावनो सांग्रां नोंथां ?"
सहिखौ मोननो थाखाय खेबसे नाजाबाव अरखि नोंथां।" सांग्राङा बुङो।
"बिबदि साजा होबायथाब्ला गाहामजानाय नङादां नोंथां सांग्रां। मानोना साजा होनायाव गावख्रावनायफोरखौ खाथिनि नखरफोरा खोनाहैनो हागौ। अब्ला फैमाल जागोन।' गोगोमा बुङो।
"नंगौ गोगोम नोंथां। जों बिसोरखौ बिदिब्ला क्लरफर्म होनानै गुबुन नोगोरमायाव दैथाय हरनोसै नङा होनबा ?" अरखिया सोंफ्राम फिनबावो।
"बेनि अनगायै जेबो राहागैया नोंथां। थाबैनो मावदो। सोरांब्ला आखʼ-फाखʼ जानो हागौ।" सांग्राङा बुंलाङो।
"लोगोसे मोनसे बाथ्रायाव सानै आइजो लायनानै दैयाव बुथारना गारनांगोन- बिसोरनि गाननाय जोमनायखौ गानहोना। उनाव चहिखौ नकल बानायबानो जाबाय।" गोगोमा गोमजोरै बुंलांबावो।
सांग्राङा क्लरफर्म गोनां रुमालजों बोहैथि आरो लाइजौमोननि खुगाखौ खाथेयो। अब्लानो सानैबो बेहुस जायो।"खामानिखौ थाबैनो मावदो।' अरखिया हामफ्ला-सिमफ्ला जानानै बुङो।
बे बुब्लियावनो खनसाय, सुजुग्रा आरो राखेब मोनहा आखायाव पिस्टल गंफा-गंफा लानानै रुमाव हाबहैना बुंहैयो-
"आखाइ दैखां।'
पिष्टल फाथिनानै गावनो नायगिरनाय नुनानै अरखि, सांग्रां आरो गोगोम मोनहा आखाइ दैखांनाङो।
राखेबा कनष्टेबलफोरखौ बिथोन होनानै आखायाव जिनज्रि गानहोयो साथामखौबो आरो बोहैथिमोनखौ देहा फाहामसालि फारसे दैथाय हरो। अब्ला हरनि नै बाजि ब्रैजिबा मिनिट जाबायमोन।

।।आयदा - गु।।
दैख्रं नोगोरमानि गोजौ बिजिरसालि।
गोबां सुबुंफोर थांलाय-फैलाय। खायसेबा बिजिरसालियाव जिरायहैदों। खायसेबा खामानि लानैनो, सोरबा बिजिरगिरिफोरखौ लोगो हमहैदों, खायसेबा एडभकेटफोरखौ लोगो हमहैदों।खनसाय, सुजुग्रा मोनहा बिजिरसालियाव नांगौ मानसिफोरखौ लेंहरनानै दोनफैखाबाय। एडभकेटाबो -हमखाबाय।
इन्जुर घड़िया जिसे बाजिनाय लोगो-लोगोनो गाहाय बिजिरगिरिया गावनि मासियाव जिरायहैबाय। गाहाय बिजिरगिरिखौ सानै कनष्टेबला बेंदों। बिजिरसालिनि दरजायाबो सानै कनष्टेबलनि ख्रों-ख्रों बेंनाय।
गाहाय बिजिरगिरिया गावनि मासियाव जिरायनायनि दान्दिसेनि उनावनो- दिनैनि बिजिरगोन आयदाखौ फरायनानै खिन्थालाङो मानिजाथाव डा. बिरहां हाजʼवारी आरो मुस्रिमा रंजाली हाजʼवारी। नोंथांमोननि नाजानायाव मानिजाथाव असक ब्रह्मवा आरजबिलाइजों लोगोसे माखासे फोरमानबो होनाय जादों। नोंथां मोनहा दैख्रं नोगोरमानि एम. पि. थजेन ब्रह्मखौ मुलियाव बिष होनानै बुथारदों। बेनि अनगायैबो दानसेनि गेजेराव दुखुथिया राइजोफोरखौ मुलियाव बिष होयै होयै सा दजिबा सुबुंखौ जिउ फोजोबखांबाय। बे केसनि सायावनो दिनैनि बिजिरसालिया बिजिरनाय जागोन। प्रसिकिउटर मुस्रि फुंखा महिलारी इउ मे प्रचिड नाव।
डा. बिरहां हाजʼवारीखौ गग्रायाव गसं होनानै सानै कनष्टेबला बेंनानै दं। डा. हाजʼवारीया लाजिनानै गंस्रिनानै दं।
प्रसिकिउटर फुंखा महिलारीया आखाइयाव गीता सलन्थायमाखौ लानानै डा. हाजʼवारीनि खाथियाव थांनानै बुंहैयो-
"थेंक इउ, मि. लर्ड। मि. हाजʼवारी, सोंथि सोंनायनि सिगां नै बे गीताखौ दांनानै बुं- आं जि बुंगोन बेयो गासैबो थार।"
डा. हाजरवारीया खरʼखौ खुनुरोखोमै दैखांना- आखाइ फारनैजों गीतानि सायाव दांनानै बुङो थेरनाय गारांजों-
"आं जिखौ बुंगोन गासैबो थार।"
"गाहाम। नोंथांनि मुङा ?"
"डा. बिरहां हाजʼवारी।"
"नोंथांनि नोमफानि मुङा ?"
"आफाया गैलिया। रुंसारि जालांबाय।"
"अहʼ आइ एम छरि। आच्चा नोंथांनि फिसाजोलानि मुङा ?"
"डा. थुलुंगा हाजʼवारी।"
"बियो मा खालामो ?"
"आंजों हेफाजाब होफायोमोन।"
"नोंथांनि बिजिनि मुङा ?"
"मुस्रिमा रंजाली हाजʼवारी।"
"अह ! नोंथाङा रंजाली हाजʼवारीनि फिसाइसो ?"
"औ !" गोनांथि गैयिफोरखौ सोंफ्लेबाय थानायाव- एसे रागा जोंदʼबनाय मोनो बिरहाङा।
"नोंथाङा मा मावोमोन ?"
"हाजʼवारी देहा फाहामसालिनि बिगोमा।"
"एसे सिगाङाव गाहाय बिजिदगिरिया बिजिरगोन आयदा फरायलांनायखौ नोंथाङाबो खोनाबाय। दानिया बुंदों- बियो थार नंगौना नङा ?"
"बियो नंखाय नङा।"
"नंखाय नङा ?"
"नंगौ ! हाजʼवारी देहा फाहामसालियाव एम. पि. थजेन मोसाहारीया बिष मोनलोंनानै थैदों आरो दानसेनि गेजेरावनो दुखुथिया बेमारि सुबुंफोरा सा-दजिबा रुंसारि जानांदों।
रुंसारि जानाय सुबुं बिथांमोननि खाथियाव आं खरʼगंग्लायनानै निमाहा बिनो लुबैयो। मानोना आं बिषा माबोरै मुलियाव हाबफैखो बेखौ मोनथिया। अदेबानि बेसेबांबा नोजोर होबाय।" बिरहाङा गोमजोरै बुंलाङो।
"प्लिज नोट दिच पयन्ट इय अनार। डा. बिरहाङा गावनि देहा फाहामसालियाव बिष लोंहोनानै थैनायखौ गनायो।

बिरहांनि खाथिनिफ्राय ससे थांनानै गाबाय बिजिरगिरिखौ बुंहरो फुंखाया। उनाव बिरहांनि खाथियाव फैफिननानै सोंफैफिनो-
"डा. हाजʼवारी। एम. पि. थजेन मोसाहारीनो मुलियाव बिष गलायनानै मा जाहोननि थाखाय फोथैयामोन ?"
फुंखाखौ नायहाबनानै बिरहाङा खुनुरोखोमै रागाखौ हमथानानै बुङो-
"एम. पि. नि अनगायैबोदि गोबां सुबुङा रुंसारि जानांदोंमोन- नोंथां प्रसिकिउटरा मिथिखागौ ?"
"मिथिगौ ! बेनि फोरमानाफोरा जोंनि आखायाव फोरमान दंजोबो !"
"नाथाय आंदि मुलियाव बिष गलायनानै बुथाराखै !"
"बिष गलायाखैनि फोरमाना ?"
दान्दिसे सिरि थानाङो बिरहाङा। उनाव गंस्रिनानै बुंफिनो-
"फोरमान गैया। थेवबो आं बुंगोन- आं माब्लाबाबो मुलियाव बिष गलायनानै बुथारदों होन्नाय बाथ्राखौ आं गनायनो हाया।"
"बिरहांनि रावखौ खोनानानै बिजिरसालियाव बुदुं-बुदां रायज्लायनायजों गोमाखाङो। गाहाय बिजिरगिरिया बिजिरसालिखौ सिरि लाखिनो-थाखाय आरांगायाव थानाय हाथुराजों आरांगायाव टां.......... टां......... बुयै-बुयै गोगोमैनो बुंहरो-
"अडार-अडार! नʼ हाथाइ नङा बिजिरसालिसो ।"
गाहाय बिजिरगिरिया बुंखांनायनि उनावनो फुंखाया गाहाय बिजिरगिरिखौ नायहरनानै बुङो-
"काइन्दलि नट दिस पयन्ट, इयर अनार। जेबो फोरमान गैयाबालानो बिथां हाजʼवारीया फोलानो नाजादों।"
फुंखानि रावाव बागदावखाङो बिरहाङा उनाव जरै बुङो
"येस अनार ! आं माब्लाबाबो बिष दौवाखै।"
"नाथाय फोरमानादि दं।"
फुंखाया गुरैयै बुङो बिरहांखौ नायनानै। बेनि उनाव गाहाय बिजिरगिरिनिथिं नायहरबावनानै बुंबावो फुंखाया....
"येस अनार ! बिथां बिरहाङादि बिष गलायनानै मानसि बुथारदोंमोन। बेनि फोरमानखौ नैबे फोरमान बिलाइयानो रोखा-रोखा फोरमान होयो। बे फोरमान बिलाइखौ सानै रोंगौथि गोनांनिफ्रायसो लानाय जादों।"
फोरमान बिलाइखौ गाहाय बिजिरगिरिनो हरो फुंखाया। फोरमान बिलाइखौ गाहाय बिजिरगिरिया फरायना नायो। फरायखांनानै गाहाय बिजिरगिरिया बुंहरो-
"इउ मे प्रचिड मि. महिलारी।"
"थेंक इउ, मि. लर्ड। दानिया बुंदो मुलियाव बिष सोआखैब्ला माबोरैथो बिष थाखो- मुलियाव ?"
"आं मिबथिया। थेवबो आं बुंगोन मुलियाव आं बिष होआखै।
"देटस अल, मि .लर्ड। बिरहां हाजʼवारीनियाव आं सोंनांगौनि गोनांथि गैलिया।दानिया सोंनांगौवा मुस्रिमा रंजाली हाजʼवारी।"
सासे नायगिरिया हज्रिखावनानै बुंहरो- मुस्रिमा रंजाली हाजʼवारीया- "हाजिर" जानांगौ। नायगिरिनिथिं सुबुंनि रावखौ खोनानानै रंजालीया गंस्रि-गंस्रि "गग्रा' फारसे दावगा लांनानै गाखो हैयासै। गग्रायाव गाखोखांनानै बिजिरसालिनि सोरगिदिं सायरʼ मोखाङै नायगिदिङो। बेनिफ्राय बिजिरसालियाव बिजिरनायखौ खोनासंनो फैनाय - सुबुंफोरनिथिं खेबसे नायद्ला हरबाय सायरʼ मोखाङै गावनिथिं नायहरबाय थानाय फिसाजो बोहैथिखौ नुहरनानै मिथिस्लाबा जासेनो ज्रय मोदै सिरियो रंजालीया।
फुंखा महिलारीया 'गीताखौ लाबोनानै थाबनो होफैयो रंजालीनो। गीताखौ दांनानै रंजालीया गावस्रानाय गाराङै बुङो- "आं 'गीताखौ दांनानै बुङो- आं जि बाथ्राखौ बुंगोन बेयो गासैबो सैथो।''
"नोंथांनि मुङा मामोन ?"
गीताखौ दोनहैफिननानै रंजालीनि खाथियाव फैफिनना सोंफिनो फुंखाया।
"रंजाली हाजʼवारी।"
"नोंथांनि फिसाया ?"

"बिरहां हाजʼवारी।"
"नोंथाङा मा मावो ?"
"आंनि फिसाइनि फाहामसालियाव सारजननि खामानि मावोमोन।"
"नोंथाङाबोथʼ बिष होना बुथारनायाव हेफाजाब दंमोन।"
"सोरखौ बिष होना बुथारनायाव थानो?" एसे गोमोना सोंफिनो रंजालीया फुंखानियाव।
"फोलानो दा नाजा मुस्रिमा हाजʼवारी। एम. पि. आरो दानसेयाव सा दजिबा सुबुं नोंसोरनि फाहामसालियाव थैनांनायखौथʼ नोंथाङाबो नुदों ?"
"नुदों। नाथाय थैनायनि जाहोनखौथʼ जों मिथिया।"
फुंखाया अब्ला गाहाइ बिजिरगिरिनिथिंजाय नायहरनानै बुङो-
"प्लिज नट दिच पयन्ट। मुस्रिमा हाजʼवारीबो - बिष गोनां मुलिखौ नुदों।'
बिनि उनाव फुंखाया रंजाली हाजʼवारीनि खाथियाव फैफिननानै गग्रानि बाटामाव हमनानै सोंफिनबावो-
"नोंनि फिसाइ बिरहाङाथʼ मुलियाव बिष गलायदोंमोन ?"
रावखौ खोनाना खरʼखौ दैखाङो रंजालीया। बेनिफ्राय हांखुरै बुङो-
"आंनि फिसाइया मुलियाव बिष गलायदों होन्नाय बाथ्राया गासैबो नंखाय।"
"नंखाय होन्ना माबाफोर फोरमान दं नामा ?"
रंजालीया दान्दिसे सिरि थानाङो। उनाव गोमजोरै बुंफिनो-
"फोरमाना गैया। अदेबानि जों माब्लाबो होआखै। बेखौ आं माब्लाबाबो गनायनो हाया।"
बिजिरसालियाव बुदुं-बादां रायज्लायनायजों गोमखांलायबाय। गाहाय बिजिरगिरिया हाथुरा बुनानै बुंहरो-
"अरडार। अरडार।।"
लोगो-लोगोनो सिरि जायो- बिजिरसालिया। गाहाय बिजिरगिरिया उनाव बुंफिनो-
"इउ मे प्रचिद नाव मि. महिलारी।"
"थेंक इउ, मि. लर्ड। दानिया बुंबावदो बिष दौनानै मानसि बुथारनायाव नोंथांनि आखाइ दंना गैया ?"
"जों माब्लाबाबो बिष होनानै मानसि बुथाराखै। आंनि फिसाइयाबो बुथाराखै आरो आंबो बुथाराखै। हांखुरै बुंलाङो रंजालीया।
"देटस अल, मि. लर्ड। मुस्रिमा रंजाली हाजʼवारीनियाव सोंनांगौ जेबो गैलिया। दानिया सोंनांगौ थरायना बोहैथि हाजʼवारीनियाव।"
सासे नायगिरिया हज्रिखावनानै बुंलायबाय- थरायना बोहैथि हाजʼवारी- हाजिर।"
बोहैथि हाजʼवारीया जिरायनायनिफ्राय लाजिबांसिननै सिखारो। बिजिरसालिनि बयबो मानसियानो बोहैथिनि फारसे नायहरो। लासै-लासैयै आथिंखौ बारायलाङो बोहैथिया गग्रा फारसे। गग्रायाव लासैयै आथिंखौ दैखांना गसंना थाहैयो। लाजिनायजों गंस्रिना थाबाय थानाङो बोहैथिया।
फुंखाया बोहैथिनि खाथियाव थांनानै सोंहैफिनबावबाय-
"नोंथांनि मुङा ?"

"बोहैथि हाजʼवारी।"
"नोमा नोम्फानि मुङा ?"
"आफानि मुङा बिरहां हाजʼवारी आरो आयनि मुङा रंजाली हाजʼवारी।"
"नोंथाङा साखरिफोर मावो ?"
"मावा।"
"एम. ए. थाखोखौ उथ्रिनाया बोसोरसे जाबाय साखरि मावथʼवाखै।"
"नोंथाङा नोमा-नोम्फानि सायाव मा बुंनो सानो ?"
आंहा आय-आफानि सायाव जेबो अजद गैया। अदेबानि आं बेखौलʼ बुंनो सानो आय आफाया मुलियाव माब्लाबाबो बिष होनानै मानसि बुथाराखै।"
"थरायना बोहैथि हाजʼवारी ! नों आरो नोमा नोम्फा बुंनाय बाथ्राफोरा थार। बेखौ फोरमान होनो नोंसोरनि जानानै साखि दंना ? गाहाय बिजिरगिरिया बुंहरो बोहैथिखौ नायहरनानै।
"दं ! मुंदांखा चिफ डिटेकटिभ अफिसार मुस्रि खनसाय नार्जारी आरो बिथांनि हेफाजाबगिरि सुजुग्रा कारजि। बिथांमोनखौ बे जाथाइनि सायाव नायबिजिरनो लेंहरनाय जादोंमोन। बिथांमोनहा दिनै थार जाथाइ खालामग्राखौ फोरमान होनाय जासिगोन।"
"मुस्रि खनसाय नार्जारी आरो मुस्रि सुजुग्रा कारजि बिथांमोना दंना ?" गाहाय बिजिरगिरिया सोंहरो।
खनसाया जिरायनायनिफ्राय सिखारो आरो गाहाय बिजिरगिरिनि मोखाङाव फैनानै बुङो-
"आंनो खनसाय नार्जारी अनार। बैयो आंनि हेफाजाबगिरि सुजुग्रा कारजि। सुजुग्राखौ आखाइ दिन्थिहरबावो खनसाया। सुजुग्राया गसंनानै गावनि सिनायथिखौ होयो।
बिजिरसालिया गावजों-गाव रायज्लायनानै दावराव जायो। गाहाय बिजिरगिरिया हाथुरा बुयै बुयै बुङो-
"अरडार, अरडार। बयबो सिरियै था।"
गाहाय बिजिरगिरिया बुंखांनाय लोगो-लोगोनो खनसाया गग्रायाव गाखोहैयो। आखाइ फारनैजों गग्रानि बाटामाव हमो।
"मुस्रि खनसाय नार्जारी। नोंथाङा जाथाइनि संदाननायाव मा फोरमान मोनखो बेखौ फोरमायजोबनो खावलामनाय जाबाय।" गाहाय बिजिरगिरिया बुङो।
"थेंक इउ, मि. लर्ड। जोंखौ थरायना बोहैथि हाजʼवारीया स्रोदै हाजʼवारी देहा फाहामसालियाव दुखु गोनां जाथाइखौ संदाननो थाखाय लेंहरनाय जादोंमोन। जोंबो बोहैथिनि खावलायहरनायाव हांखुरै फैनानै जाथाइनि गुदि खिथा नायबिजिरफैदोंमोन। जाथाइजों माब्लाबाबो जोंनि गुबै सिनायथिखौ होआखैमोन बोहैथिमोननि नखराव। माखासे सम बारगलांनायनि उनावनो जों थारखौ दिहुननो हादों।" खनसाया दान्दिसे सिरि थाथʼयो।
"बेनिफ्राय ?" गाहाय बिजिरगिरिया सोंबावो।
"बेनिफ्राय आं सानसेखालि हाजʼवारी देहा फाहामसालिनिफ्राय माखासे मुलिखौ लांनानै मुंदांखा "केमिष्ट बिथां डा. एस. ब्रह्मनियाव नायबिजिर होहैनाय जादोंमोन। बिथां ड. एस. ब्रह्मवा नायबिजिरनानै फोरमायोदि मुलिनि लेबेल आरो सल्फाफोरा गाहामैनो दं। नाथाय मुलिनि बैसोआ जोबबाय। बेनिखायनो जानो हागौ मुलिया गुबुन महर लाबाय।"
"आइ अबजेक्ट, इयर अनार। मानोना जेबोफोरमान गैया लासेनो खुगाजोंलʼ बुंनानै बिजिरसालिनि समखौ थांगार होनो नाजादों- बिथां नार्जारीया।" फुंखाया गसंनानै बुङो।
"आइ एम सरि, इयर अनार। बेनि फोरमाना दं आरो बिथां ड. एस. ब्रह्मखौ आं लेंनानै लाबोखादों।" लोगोसे माखासे मुलिफोरखौबो हाजʼवारी देहा फाहामसालिनिफ्राय- थैनाय सुबुंफोरनो मुलि दौखोनदा मुलिफोरखौबो बुथुमनानै लाबोखादों। फोरमान नायनो हागोन गुबुन "केमिष्ट"लाबोनानै। "खनसाया गोमजोरै बुंलांबावो आरो लाबोनाय मुलिफोरखौ बिजिरसालियाव गथायनाय जायो।
बिजिरसालिया दावराव जाबावो रायज्लायनायजों। गाहाय बिजिरगिरिया हाथुरा बुंनानै बुंबावो- "अरडार ! अरडार।।"
दान्दिसेयावनो सिरि जाफिनो। गाहाय बिजिरगिरिया अब्ला बुंफिनो-
"इउ मे प्रचिड मि. नार्जारी।"
"थेंक इउ, मि. लर्ड। बेनि उनाव आं हाजʼवारी देहा फाहामसालिनि बिगोमा डा. बिरहां हाजʼवारीनियाव माखासे बाथ्रा बुंफ्लानानै मुलिखौ बबेनिफ्राय लाबोयो ? सोर सोर बेनि दैदेनगिरिफोरा बेखौ गासैबो दिहुनजोबो। डा. बिरहाङा आं सोंनायाव बुंदोंमोन- दैफां नोगोरमानि - Gloxo (India) Limited. Garman Remedies Limited आरो Boots Pharmaceuticals Limited बायदि बायदि कम्पानिनिफ्राय लाबोयो आरो हलसेलार सानै- सांग्रां ब्रह्म आरो गोगोम कसारीमोननिफ्रायबो लाबोयो।"
"आइ अबजेक्ट, इयर अनार। बेनि फोरमाना ?" फुंखाया गसंनानै बुंबावो।
"बेनि रोखा रोखा फोरमान दं नोंथां महिलारी। फोरमान होनायनि सिगां नोंथाङासो बेसेन गोसा समखौ हेंथा होनानै बारहोगासिनो दं। नोंथाङा एसे खरʼखौ गुसु खालामनो थाखाय फ्रिजाव दोन्नाय माबा मोनसे मुवा जाग्रोदो।"

बिजिरसालिनि खोनासंग्राफोरा मिनिजोबो। गाहाय बिजिरगिरिया अब्ला हाथुरा बुनानै बुंबावो अरडार-अरडार। अबजेकचन अभार रुल्ड।"
"थेंक इउ, मि. लर्ड।''
खनसाया बुङो। बे समावनो बुंबावो-
"बिजिरसालियाव बे बाथ्राया आंखौ अपमान खालामनाय जादों, मि. लर्ड।"
"बेयो नोंथांखौ अपमान खालामनाय जायाखै महिलारी। नोंथांनि हांखुरखौ नुनानैसो बुंनाय जादों।" खनसाया फुंखाखौ नायहरनानै बुङो।
"नोंथाङा बुंनो हासिगोन-नारजारी।" गाहाय बिजिरगिरिया बुंबावो खनसायखौ नायहरनानै बुङो।
"थेंक इउ, मि. लर्ड। उनाव आं गोबाव खालामाजासेनो दैफां नोगोरमायाव थाङो। बेसेबा नाजानायनि गेजेरजों आं Food and Drug Distribution System (FDA) नि कमिसनार बिथां अरुन भाटियाया आंजों ओंखार फानायसै कम्पानि आरो कनट्राक्टर हलसेलार सांग्रां आरो गोगोममोननि नʼवाव सिं सा नायबिजिरनो। लोगोसे जों लाफाबावदोंमोन- मुंदांखा केमिष्टफोर। सांग्रां आरो गोगोम मोननि नʼवाव सिं सा नायनानै नुनो मोनबाय- बैसो बारनाय गोबां बायदि बायदि लेबेलफोरखौ बोखारनानै बेनि जायगायाव गोदान लेबेल लगायनाय आरो गोबां मुलिनि लेबेल साफायखानाय।
जायखि जाया कम्पानि आरो मुलि गʼलाफोरा मिथिखागौ बैसो जोबनाय लोगो लोगो बथलखौ बुफायना गारनांगौ। नाथाय रावबो गारफेरा। गलादारफोरा मुलिनि बैसोखौ एरख्लाबना गारगोन, नङाब्ला होखुमुरगोन, बेखौनो राइजो-राजाफोरनो फानगोन। डाक्टारफोरा बेबायदि मुलिखौ मोनफ्रांनानै बेमारिफोरनो दौनायाव बेमारिया थैब्ला दाया जानोसै डाक्टारनि।बेनि अनगायैबो माखासे गʼलादारफोरा बैसो जोबनाय मुलिफोरखौ कम्पानियाव हरफिनो। नाथाय कम्पानियाबो बेखौ गारा- सांग्रां, गोगोम मोनबायदि फालांगि गेलेग्रानो खम बेसेनाव फानहरो। बेनि फोरमानखौबो जों मोन्दों- Glaxo (Inidia) Limited आ 1,60,00,000.00 रांनि जेबो हिसाब दिन्थिनो हायै आरो लेबेल एरख्लाबनाय एबा लिरफिननानै होनाय मुलिनि 10,300,000.00 रांनि मुलि हमजाबावबाय।नाथाय दुखुनांथाव सोरबा FDN नि कमिसनारा कम्पानिनि बेफोर गाज्रि हाबाफोरखौ एरखांनानै गाज्रिखौ साजा होनो नायगिरब्लानो- बिथांखौ State Operation Marketing Federation आव दैथाय हरो। रावबो आफादानो बेनि दैथाय हरजानायनि सायाव दैखाङा। बिथां भाथियायाबो बे अलखदाव गोग्लैदोंमोन। नाथाय उनाव The Association for Consumers Action on Safety and Health (A.C.A.S.H.) आफादा बिथां भाथियाखौ दैथायहरनो नायगिरनायखौ हेंथा होदोंमोन गोख्रोङैनो।अदेबानि बबेबा बबेबा मुलियाव लिरनायालʼ रोखा रोखा। नाथाय मुलिनि लिरथाया खावफा गाहाम बाङाइ।
दानिया नायदो। लेबेल एरख्लाबनाय एबा खालिजों लिरदेरनायफोरखौसो डा. फोरा नुनोसै। नाथाय लेबेलखौ बोख्लाबथारनानै बेनि सायाव गोदान लेबेल होनायखौ डा. फोरा मालाय बोरै मिबथिलायखो ? थिग बेबादिनो हाजʼवारी देहाफाहामसालियावबो बैफोर मुलिफोरा सौफैदोंमोन नाथाय नैबे बाथ्राया थारदि- मुलिनि बैसो बारनाय लोगो-लोगो खायसेबा बिषनि महर लायो। बेनि फोरमानखौबो जों नायबिजिरदों। डा. बिरहां आरो मुस्रिमा हाजʼवारी मोना माब्लाबाबो मुलियाव बिष गलायनानै बुथाराखै। मुलियानो बैसो जोबनायखाय बिषनि महर सोलायदों। बेनि जाउनावनो हाजार हाजार सुबुंफोरा जिउ गोमाजानांनाय बादि हाजʼवारी देहा फाहामसालियावबो दानसेनि गेजेरावनो सा दजिबा सुबुं आरो एम. पि. थजेन मोसाहारीमोननि जिवा खोमानांदोंमोन।"
बेसेबा गोलाव खनसाया गावसोर संदाननायाव फोरमान मोन्नायफोरखौ बुंथिनानै होलांजोबो फारि-फारि आरो गाव मोननाय फोरमानफोरखौ बिजिरसालियाव गथाय जोबो।
गासैबो नायबिजिर खांनायनि उनाव गाहाय बिजिरगिरिया बिजिरनायनि फिथाइखौ फरायथिहोयो गोमजोर गाराङै-
"दिनैनि बिजिरसालियाव डा. बिरहां हाजʼवारी आरो मुस्रिमा रंजाली हाजʼवारीमोनखौ मुलियाव बिष गलायनानै मानसि बुथारदों होन्ना अजद दैखांनाय जादोंमोन। नाथाय माखासे फोरमान मोन्नायाव बिथामोनखौ हगारफिननाय जाबाय।"
गाहाय बिजिरसालिनि फरायथिनायखौ खोनाना बोहैथि आरो बिमा-बिफाया रंजाखाङो। खनसाय आरो सुजुग्रामोनखौ रोजा रोजा साबायखर होयो। निमाहा बियो सिगांफोराव बुंफ्रांनाय रावफोरनि सायाव।
बिजिरसालिनिफ्राय ओंखारनानै खनसाय आरो सुजुग्रा मोनहा बोहैथि आरो बिनि बिमा-बिफाखौ मारुटियाव फजनानै बुङो-
"नोंसोर नʼवाव थांग्रोदो। जों बिथां थुलुंगाखौ बखना लायनोसै।"
बेनिफ्राय खनसाय आरो सुजुग्रामोना गुबुन गंसे मारुटियाव गाखोनानै थाना फारसे रौना होलाङो। थानायाव राखेब बरʼ आरो माखासे अफिसारफोरखौ लोगो हमनानै फोरमान होबाय दायनिगिरिया थुलुंगा नङा गुबुनसो। गोबां फोरमान होनानै थुलुंगाखौ जामिनाव बखनो मोननायसै। अब्ला सानसिख्लाया मुलुग बिखायाव जिरायनो गोबाव गैलियामोन। अखरां सायाव सान सिख्लानि आबिर सारफावना हाब गोबा गोबा जोमैया सʼनानि गाब लादोंमोन।
''नोंथाङा थुलुंगा गनायनि जाहोनखौ फोरमायगोन नामा ?" बोहैथिया सुजुग्रानियाव साहा लोंनाय फावैनो सोङो।
"औ आदै। एसे बुंजागौमोन नामा ?" बोहैथि बिमाया बुंफादेरबावो।
"बुंगोन ! बुंनायाव जेबो हेंथा गैलिया। दा गिनांगौबो गैलिया। खोनासं..........। सा दैख्रं नोगोरमानि अरखि ब्रह्मवा थुलुंगा नोंथांजों लोगोथारमोन नङा होनबा ?"
"औ।" थुलुंगाया गोमजोरै बुङो।
"बे अरखियानो जोंब्लावनानै खामनो नायगिरबायमोन। माने ? अरखिया सासे माहाजोननि फिसाजोलामोन। बियो उन्दै समनिफ्रायनो सुथार जानाय गयथिखौ गोसो थोयोमोन। गयथिखौ फोरोंनायनि बिबानखौबो अरखियानो लादोंमोन। नाथाय गयथिया गावनि आथिङाव गसंथानो हानाय लोगो लोगो अरखिखौ गारनानै गुबुनजों हाबानि बाथ्रा खादोंमोन। मानोना अरखिया सासे गाज्रि गोसोनि सुबुं। मालायनि देरनायखौ नायनो हाया। गोसोम फालांगि गेलेयो।समायना आइजोफोरखौ खावनानै गेदेर गेदेर नोगोराव फानखोमाहरो हटेल कलगार्ल बायदिसिनाफोराव।
अरखिया गयथिजों गारजानायनि रागायाव गयथिखौ मोनसे हटेल देहा फानग्रायाव फानहरनो नायगिरदोंमोन। नाथाय गयथिया बेखौ सिरि सिरि मिथिनानै पुलिसनो खिन्थाहैदोंमोन। पुलिसनो खिन्थाहैनाय खौरांखौ मोन्नानै अरखिया पुलिसनो रां होनानै सिरि थाहोयो।
उनाव अरखिया सानै हयै गयथिखौ सुथारनो थिरांथा लाबाय नाथाय उनसिगां सानखादों गयथिखौ सुथारब्लाबो गाव हमजाया। बेनिखायनो सायावल थुलुंगाजों मोजां जाफ्लादोंमोन थांलाय फैलाय खालामबाय थादोंमोन। लोगोसे गयथिखौबो नोजोर होबाय थादोंमोन। थुलुंगानि सायाव मेगन सानाय दं- अरखिया। मानोना गावजों समान फरायजाबलायनाय थाखो लोगोआनो सासे डा. जाबाय। गावहा दाबो एइस. एस. एल. सि. आनजादखौनो उथ्रिनो हाया।थुलुंगानि देरनायखौ एसेबो सहायनो हायाखै अरखिया। बेनिखायनो हाखराव नाख्लायनो थाखाय फाव फान्दायनायसै।
सानसेखालि अरखिया थुलुंगानि रुमनिफ्राय थुलुंगानि देगार आरो खरि लाखोमानानै थाङो। बे देगारजोंनो गयथिखौ सुथारो खरिखौ जाथाइ जानाय जायगायाव गारना दोनलाङो।" सुजुग्राया दान्दिसे सिरि थायो।
''नाथाय। फिंगार प्रिन्ट खालामनायावदि थुलुंगानि आखाइ दाग मोन्नाय जादोंमोन देगाराव ?" बोहैथि बिफाया सोङो।
"नंगौ। नाथाय दरजानि हेन्देल, खरि आरो देगारनि ससेयाव अरखिनि आखाइनि दागमोन्नाय जादोंमोन। खामानिखौ थिगैनो मोनदोंमोन बियो नाथाय दरजानि हेन्देल, खरिनि प्रिन्टाव हमजाबाय।'
"देगारखौ बियो बोरै सुवा ?" बोहैथिया सोङो गेजेराव।

"देगारखौ बिखुङाव जि फाननानैसो हमदोंमोन। नाथाय बिबो देगारनि ससे बिखुङाव आखाया नांनानै फिंगार प्रिन्टाव जाखांलायबाय।"
"आच्चा। नोंथाङा अरखिनि सोमोन्दै माबोरै एसेबां मिबथिया ?" थुलुंगाया सोंफावफिनो।
"अरखिनि दायरीखौ सानसेखालि आं बिनि रुमाव थांनानै लाखुमानानै फैयो आरो गांसे सावगारि। बेनि अनगायैबो गयथिनि रुमनिफ्राय गांनै अरखि हरनाय लाइजाम मोन्नाय जादोंमोन। बिसोरनि हेफाजाब लानानैनो बुथुमनो हादों आं।"
"हाय। मादि फान्दायनाय।'' बोहैथि बिमाया दुखुयै बुङो।
"बेयो थांथोसै। नोथांमोनहा आं आरो आंनि लोगोखौ अरखिमोनहा लांखारनायखौ बोरै मिथिना लायफिना जोंखौ ?" बोहैथिया सोंबावो।
"बिखौ बिथां नार्जारीया बुंथिसिगोन। मोनजानायखाय उदैया जायगायानो गैला। जायगानि थाखाय दावराव दावसि जालायगासिनो दं। आं जेंनाखौ सुफुंहैनो।" बुंना सिखारो सुजुग्राया बेनिफ्राय खिग्रा नʼ फारसे थाङो।
सुजुग्रानि रावखौ खोनाना बयबो मिनिस्लुयो। खनसाया गोमजोरै खिन्था लाङो।
"जों रैसुमै हटेलाव "बियार' बोबाय थानाय समावनो अरखिमोन रायज्लायनायखौ खोनादोंमोन।''
"बिसोर जोंखौ मा खालामगौमोन ?"
'फानहरगौमोन बबेबा हटेल एबा... ...।" बुंजोबाखैसै खनसाया।
"आंनि लोगो लाइजौवालाय मा दाय जाखो बिसोरनि ?"
"दाया रावनावबो गैखाया। बिसोर मिनथिगौ नोंथाङा सिनायनाय मानसि नङाब्ला मोनायाव दरखौ खेवनाय नङा। बेनिखायनो सोलो बाहायनानै लाइजौखौ थगायना लेंबोदोंमोन। बिसोर नोंथांमोनखौ फानहरखांब्लानो गासैबो बिल्डिंखौ गावसोरनि मुं लिरहोनानै लागौमोन। नाथाय गासैबो फैमाल। अदेबानि सांग्रां आरो गोगोम मोनखौ आं हमहोबोखादोंमोन दैफां नोगोरमायावनो गोसोम फालांगिनि थाखाय। नाथाय पुलिसनो रां लुसोमनानै खारखोमाबोदोंमोन बिसोर दैख्रं नोगोरमायाव।दैख्रं नोगोरमायावबो नाथाय हमजाफैलायबाय। दा सांग्रां गोगोम आरो अरखि मोनहा जिउ साजा मोनसिगोन बेयो रोखा।'
खनसाया सिरि थायो। बोहैथिमोनहा बयबो खनसायनि मोखां फारसे गलʼ नायनाङो।
बे समावनो खामानि मावग्रा आइजोआ ओंखाम जानो खावलायफैयो। बयबो मिनिखुसियै ओंखाम जाग्रा रुम फारसे आगान होलाङो लासै......... लासै....... ग्रिद........ ग्रिद...................।।
बिखाया गावो खुगाया गेवा
चित्तरन्जन मछाहारी
एन. एल. पाब्लिकेसनस्
कʼक्राझार, बि.टि.सि. ( आसाम )
दिहुनगिरि :
एन. एल. पाब्लिकेसनस्
कʼकराझार- 873330 :: ( बि.टि.सि.)
दिहुनगिरि

दिहुन गिबि- 1972 इं
गोदान दिहुन्नाय - 1993 इं
उन दिहुन- 2004 इं
उन दिहुन -2007 इं

मोनग्रा खुलि :
एन. एल. पाब्लिकेसनस्
आनन्दराम बरुवा पथ
पानबजार, गुवाहाटी-1
बेसेन - 40.00 रां
साफायसाली-
महामाया प्रिन्टिं वार्कस्
कʼक्राझार-783370 ( बि.टि.सि.)

दिहुनगिरिनि फंनैसो
बरʼ राव देबनागिरि हांखोजों बाहायजानाय दिनै बेसेबां गोबाव बोसोर बारलांबाय। नाथाय बरʼ रावनि सलʼ, सलʼमानि गोबां बिजाबफोरखौ दिनैसिमहालागैबो असमीया हांखोजों लिरनायखौनो बाहायबाय थानाय नुनो मोनो। बेनिखायनो दानि फरायसुला माहारिया बेफोर बादि सलʼ, सलʼमाफोरखौ फरायनानै गोग्लैयै जुजिनो हानाय बादियै सलʼमा लिरगिरिनि बान्था मोननाय मुस्री चित्तरञ्जन मछाहारीनि '' बिखाया गावो खुगाया गेवा '' सलʼमाखौ गोदान फरायसुला फरायसुलिफोरनि आखायाव दिहुननानै गʼथायनाय जाबाय।
आं मिजिंथियो दि बे सलʼमाखौ फरायनानै फरायसुला-फरासुलिफोरनि गोसोयाव रंजानाय मोनब्ला दिहुनगिरिनि बरʼ रावनि सलʼ सलʼमानि लिरनायखौ दिहुननो नाजानाया जाफुंगोन।
कʼक्राझार दिहुनगिरि
9-7-93

से
मेगन बेरस्रां, सानफ्रामबो मिनिसोरां, मोखां लाउज्रिद, गन्थं जंजित, खिबु गांगुदगुद फाग गोनां नायनोबो थग गोनां कल्पना सिख्लासाया कैलासनि फिसाजो। बिमानि नामा दाबाश्री। कल्पनाया दाबाश्री आरो कैलासनि मेगननि सʼना फिथर। दाबाश्रीया कल्पनाखौ हायाव दोनहां, अख्राङाव दोनहां मोस्रोम अरसे अरसै खालामो। बेन्दोङा जेरै मोनसे बिफाङाव मानखोनानै थायो, एरै बिसोरबो कल्पनाखौ लानानै बेनाव माननानै थांनानै दङ। मानोना बिसोरहा आरो फिसा गैया। कैलासा आधा बैसो जाबाय। गोनां बेयो, टिम्बार मार्चेन्टबो। 'स' मिलबो दङ। 'स' मिला सानफ्रामबो हसिख्राव बेनि धोन-दौलदखौ फोसाबो। गोसो जायोब्ला कैलासा गान्दुवाव, थसʼबाव तुला सोवाबालानो रां बिलाइखौ सोनो हागौ। इसिबां धोन-दौलद थानानैबो देरगानाया बेयो आरो ओंखारनो बयबो बेखौ मोजां मोनो। मिथिगौ बेयो Business खालामनोबा मानसिनि खुगायाव बेरेमोदैनिख्रुइ गोदैसिन जानांगौ।
गोनांनि फिसाजोब्लाबो कल्पनानि जिवा फैमाल जायाखै। बेयो दा कलेजाव फरायगासिनो दङ। सायेन्साव। नाथाय कल्पनाया गावनि महरखौ लानानै दुगायो। बारजिवो। गोसो जायोब्ला कल्पनाया हाजार हाजार हौवाखौ गन्थङाव हʼमनानै फिदिंनो हागौ। फिदिङोबो। बिनि मिनिस्लु रायलायनायाव हाजार हाजार सेंग्राया Desert नि गेजेराव Mirage खौ नुनानै खिबु खिबु खारफानानै उनाव गारामा रानखांनानै थैनायबादि गावनि देहानि अन्नायखौ होसोनानै कल्पनानि उन उन खारफायो। नाथाय उनाव गावनि गोरोन्थिखौ हʼमनो हानानै बिखायाव हाजासे जिंगा लानानै फाग्ला जानाङो एबा ' हिन्जावखौनो ज'वा होन्नानै समाय लानाङो।
बिदा-फंबाय एबा बिबʼ-बिनानाव गैयैखाय कल्पनानि खरʼवा गिदिद। 'नांगौ होनबानो हाजार रां, गहेना-फाथि मोन्नाय, जानो' होनबानो ना-बेदद, गिहु-माखन मोनजानाय कल्पनाया लोब लोबैनो हाबा जानाय बैसोवाव आगान सुरजेनबाय। बिनि आखान्थिनि मोदोमा लेफे लेफे जाबाय। बिखाया गोजौ नायनो मोजां जाबाय। दखनाखौ एसे गोलावसिन दानांबाय, दʼबाखौनो एसे गोलावसिन होनांबाय। दाबाश्रीया फिसाजोखौ रासिननिफ्राय रासिन अनबाय। कैलासा मोजां मोजां सेंग्राखौ सेर फाखाय सेर फाखाय नायग्रा जाबाय। नाथाय कल्पनाया बिमानि सिगाङाव थब्लं बुंनानै होखादों आंनि जिउनि मोदाइखौ आंनो नागिरगोन।
कल्पनानि बाथ्राया दैलाङाव दुब्लिनि माय बेगर फोनायबादि, फेलें थानो हाया। गासिबो रजʼजोबो। दाबाश्रीया हेंथा होवाखै। नायलʼ जालʼ फिसा सासेलʼ, कल्पनानि गोसोवाव दुखु होनो गोसो गैया बेहा। नुजानो लुबैयो बेयो कल्पनानि खुगायाव सानफ्रोमबो मिनिनाय. कल्पनाखौ एसे मोखां सोम सोम जानाय नुबाथाय दाबाश्रीया खरʼवाव बिलिदनानै हाखु-दाखु सोङो ' लोमजादों आइ ? ना माबा नांगौ ? माबा जानो ? '
खैलासा कल्पनाखौ एसेबां दाव-दाव खालामा। कल्पनाखौ बिखाजों अनो बेयो नाथाय खुगाजों बेखेवा। मिथिगौ बेयो- गथʼखौ बारा दाव दाव अन्नाय बायदि खालामब्ला गथʼवा गिज्रा जायो। खरʼ देरो। कैलासा ओंखायनो कल्पनाखौ बारा लाइ होवाखै। गुमुर गोयै बिफाखौ कल्पनाया एसे गियोबो। बिफानि बुजायनाय, रायनायावसो कल्पनाया मानसि जादों, कलेजाव फरायनो हादों।
कैलासनि मेगनखौ नायबानो खायदा नुखायो। मिनिस्लु मिनिस्लु गोदै गोदै रायलायो कैलासा। लामा थाबायनायाव गारला लाउथि नागारा। जानाय-लोंनायाव सिनथायनो बिजिनेसनि बाथ्राया बिनि खुगानिफ्राय ओंखारो। कल्पनानि खुगानिफ्राय ओंखारो सायेन्सनि गोदान गोदान खौरां। दाबाश्रीनि खुगानिफ्राय कल्पनानि महर बाख्नायनाय राव आरो गावसिनि धोन-दौलदनि जारिमिन। बे नʼखरा अबंलावरिनि अन्नायाव गावसिनि थैखौ गारनानै खामानि मावनायाव जै-जैयैनो जानो हादों। कैलासखौ सिरिसनि फिसा दला गिबि बुंजायो। कल्पानाया मिनार्भा एबा भेनासनि।
प्रेमधरा मदद जांगिला गुफुर जौस्रां नायनो मोजां सेंग्रा। गन्थं मोखां गेबें। बुजिनाय-सोमजिनाय बाख्नाय थावथाव। कलेजाव फʼरायो। आर्टसाव। प्रेमधरा एसे लाजि गुसु मानसि। हिन्जावफोरजों रायलायबा बेनि गारांनिफ्राय रावा हदं दं सो ओंखारो। जुजिब्लाबो गारां गेस्रेम खालामनो हाया बेयो हिन्जावफोरजों बाथ्रा रायलायबा।गान्नाय जोमनायखौ बारा मेगन होवा बेयो। मुलुगाव गोजौ डिग्री लानानै माहारिनि मानसिफोरनिफ्राय बाख्नायजानाय, सिबिजानाय एबा देरहासार मोननोबो बियो हास्थाया। गावनि गोसोखौ जुजिब्लाबो मोनदाङा बेयो। कलेजाव फʼरायजेन्नायनिफ्रायनो बियो कल्पननि मोजां मोननायनि जेयाव नांनांदों कल्पनानि फाखʼनाव.......
सानसेखालि प्रेमधरा लाइब्रेरीनिफ्राय जʼखायब्रै बिजाब लानानै फैदोंमोन। बे समाव कल्पनाया गोसो जानानै दस्राथिं नायफ्लानानै थाबायनानै प्रमधरजों सौग्रावो। कल्पना सौग्रावफ्लानायाव प्रेमधरनि आखाइनि बिजाबा हायाव गोग्लैजोबो। लोगो लोगो कल्पनाया प्रेमधरनि बिजाबखौ दिखांनानै हाद्रि बुस्रि बुस्रि खुगायाव थब्लʼ बिबार बायदि मिनिनाय लानानै रैसुमै रावै बुङो- 'Pardon Please आदा, आं मानोबा unmindful जानानै थाबायफोनांदों। आला गʼला हिन्जावफोरजों रायलायफेरै प्रेमधरा थोथोर बोबोर माबा गाव दाय खालामनायबादि लाजिगुसु मोखां सोम जानानै बुंदोंमोन- " Pardon खालामनांगौ खामानिखौ नों मावाखै। बायदिसिना साननानै थाबायब्ला बिब्दिनो सौग्दावफ्लांखायो।" बिनि रावा गुरै खालामनो नाजाबाबो हदं दंसो जादोंमोन। कल्पनाया मिनिस्लु मिनिस्लु आथिंनि आसि बिमाजों हायाव माबा लिरै लिरै बुंफिनदोंमोन- '' बेनि थाखाय नोंथांखौ हाजार बार साबायखर होबाय आं। जिखि जाया जोंनाव साहा गरदसे लोंनो थांनो हागोन नामा आदा।
" साहा ! " गोमोयो प्रेमधरा ।
आंहा थʼ टाइम गैया आरो आंथʼ .... !
प्रेमधरनि खोथाखौ दानख्लेंनानै बुङो कल्पनाया- आरसा बिदिब्ला बेलासेयाव फै। जोंनि नʼवा बे टाउन जोबथारनायनि बिल्डिङानो। "
" नाजागोन " होन्नानै ब्लद थाङो प्रेमधरआ। खुथार खुथार थांनो थिननानै कल्पनाया ओरै बायदि मिनिखैरो मिनियो- बे मिनिखैरो मिनिनायखौ प्रेमधरा दाबो बावाखै। थैसान्दिबो बावनो हानाय नङा नाजाबाबो। बेलासेयाव कल्पना मोन्नाव थाङो प्रेमधरा। बे दिननिफ्रायनो प्रेमधरनि कल्पनाखौ मोजां मोन्नाय बिबारा गेबालाङो। आला गʼला प्रेमधराबो कल्पनानि मोजां मोन्नायनि दैस्लुङाव गादलुबाय। बे दैस्लुंनि बादामालि मोथांखोर जानानै बेनि बिखायाव गाब नाङो। कल्पानाया जुजिबाबो प्रेमधरनि लाजिगुसु आखलखौ खारहोनो हाया। खुगाजों मोजाङै रायलायनो हायाबाबो मेगनजों रायलायनानै गोसोनि खोथाखौ कल्पनानो खिन्थायो प्रेमधरा। कल्पनायाबो बुजियो कल्पनानि मिनिखैरो मिनिनाय, बिनि आखाइनि फाव, बेनि गांगुतगुत खिबु बालेंलें, जानजि सेरथे, बिखायाव हाबनाय खेंख्रा नोजोर गासिबो प्रेमधरनि गोसोयाव, मेगनाव दाबो मोसाफैयो। कल्पनाखौ लानानै सानफ्रोमबो बायदिसिना सानो प्रेमधरा, कल्पनायाबो बेनि जिउ। कल्पनायाबो बेखौ सानफ्रामबो बेलासियाव दैफथिङोमोन। जेनʼ कल्पनाया बʼखालि आरो प्रेमधरा गोर्लै गथʼ। प्रेमधरा सानदोंमोन- " बे मुलुगाव हिन्जाव दङ होनब्ला सासेलʼ - बेयो जादों कल्पना।" नाथाय.. नाथाय कल्पानाया जे खुवाजों गबʼनानै थानाय मुलुग बायदि सानसʼनो हायै बेखौ बेयो उनावसो मिथिबाय। कल्पनानि गोसोवा गोदान गोदान हौवा नागिरो। बिखा गावथावथाव ! प्रेमधरनि कल्पनाखौ लानानै सान्नाया थार जायाखिसै। जेब्लानाखि कल्पनाया अजितखौ नुयो होमबानो प्रेमधरखौ मोजां मोन्नायनि खुन्दुंखौ बसʼनानै अजित थाबायनाय लामायाव मोजां मोन्नायनि खै साबाय। बिनि खै सानायाव अजिता सायेन्सनि फरायसाब्लाबो थाब नांबाय। कल्पनानि मोजां मोन्नायनि फानजारियाव दा अजिता जोबजानानै दङ। बे फानजारिनिफ्राय बारगʼनो अजितहा बोलो गैया। राहाबो गैया। कल्पानाया गावखौ ज्राब गारनाय दिननिफ्राय प्रेमधारा फाग्ला बादि जाबाय। जानाय लोंनाय थिक गैया, खानायखौ थि खना, गोसोबो जाया। गान्नाय-जोमनाय थिक गैला। बाजʼनो थाङोब्ला कल्पनाखौ गोसोखांनानै बेसेबा गोबाव थायो प्रेमधरा बाजʼग्रा नʼवाव। लोगोफोरजोंबो थाबायफानो सुखुलिया। दा ओंखायनो प्रेमधरा हार्सिङै हार्सिङै थाबायो। मेथें दावथेङावबो हेफाजाब होनो बाबाय प्रेमधरा। प्रेमधरा दा हिन्जाव जाथिफोरखौनो सैलिया। थेवबो....... थेवबो प्रेमधरा कल्पनाखौ बावनो हायाखै। नाजाब्लाबो। हानायबो नङा। थैजासिम। हांमा-हांसानि बारहुंखाया बिनि बिखायाव अरायबो बारबाय थायो। सानफ्रोमबो बिनि बिखानिफ्राय गʼबोयो गोलाव जिंगानि हां। ओंखायनो कल्पनानो हʼरनो लाइजाम लिरदों प्रेमधरा लिरदों सेयाराव जʼनानै-
आंनि बिखानि दʼसेनि कल्पना,- कल्पना,
आंनि दिनै मानो मा दिखार नांनानै नोंनो लाइजाम हʼरनो नागिरदों आं बेखौ मिथिया। नोंनि मोजां मोन्नायखौ, नोंनि अन्नायखौ आं बावनो नाजायो, नाथाय हाया। मानो ? आं मिथिया ! मानसिनि मिजिं फैमाल जानायनि अरखिया साल दंफांनि अरखिनिफ्राय रोहो रोहोसिन ! बेखौखि नों सान्दों ? कल्पना, - सानसेखालि आं जे नोंनि मोजां मोन्नायनि धाल थुंग्रिखौ लानानै दुलाराय मुलुगखौ जै खालामनानै देरहासार जोहोलाव जानो नागिरदोंमोन बेखौ नों आथिखालाव बावलांबाय। बावलांबाय नों-नों आंखौ मोजां मोन्नायखौ। नाथाय आंखि नोंखौ बावनो हादों ? आं बावनो हायाखै ! दाबो ! मोनैनि दाहानिफ्राय मोन्नानै गोमा-जाफिन्नाय दाहाया रासिन कल्पना ! नोंबो आंखौ एसे थाब बावनाया गाहाम जायाखै। सान्नानै नायहर कल्पना- " आंथʼ नोंखौ मोजां मोनग्रोवाखैमोन । होमबा ? होमबा नों मानो मासे दावʼखौ फानजारियाव आदार दौगोन होन्नानै जोबनानै उनाव आदार होवाबालानो फोथैनो सानखो ? नाजायो आं-कल्पानाया आंनि बेजो गोनां नङा, बेखौ आं लामा दʼथायाव दʼसेल लोगो मोनदों, जेरै बास ष्टेण्डाव मानसिफोरखौ लोगो मोनो, कल्पना होन्नाय सोरबा हिन्जाव दंबा बेखौ आं गोसो थोवा, बेजों आंजों जेबो बाथ्रा गैया, कल्पनाया सोर आं मिथिया।" बिब्दि सानो। नाथाय हाया। नोंनि मोखांनि महरा दाबो आंनि बिखानि थैजों लाथा खानानै दं कल्पना। नों मानो ...... कल्पना मालाय सान्नाय बादि आं हिन्जावफोरखौ जिबौ दारास होन्नानै सानाखैमोन ! नाथाय नों सानहोबाय। बुजिबाय आं कल्पाना- नोंनि मोजां मोन्नाया दʼसेनो खारो, रानो। कल्पना नों जुदि आंखौ बंगप सागरखौ सानस्रिनानै बारनो थिनबा दानो बारगोन आं, नों आंखौलʼ अनसायफिन। नों...... नोंङो मानो रांखिनिबादि गाव लुसोनानै होनाय मोजां मोन्नायखौ सेखʼनानै लांफिनखौ आंनि आखाइनिफ्राय... थेवबोखि आं नोंखौ बावनो हादों ?
" ओहो, मुलामफा गैया। " बिब्दि होन्नानै फ्राव बिसियो प्रेमधरा गाव लिरनाय लाइजामखौ। खाथियाव थानाय मार्क पʼलʼ सिगारेटखौ सोबो बियो। खननै बोनानै फोजोबो बियो सिगारेटखौ। टेबिलनि ' ड्रयारʼखौ बोनानै मोनसे फटʼग्राफ नायबाय थायो। बे फटʼग्राफा रावनिबो नङा, कल्पनाजों गावजों स्रें साफायजानाय मोनसे फटʼग्राफसो। कल्पनाया मिनिस्लु जानानै ओरैबादि प्रेमधरनिथिं खेंख्रायै नायदों जेनʼ प्रेमधरखौ बियो बिखा-समफ्लजों मोजां मोनो। बे फटʼग्राफाव बेनि महरा ओरै बादि सिखारदों जेन मुलुगनि हाइना महरा बेनि मोखाङाव दंजोबो। " बेनो कल्पना, जि कल्पनाखौ बिब्दि थʼगायसुलि जाथावै नुयो।" प्रेमधरा गोसोजों गोसो सानो। प्रेमधरनि बिखाया गावो। हांमा हांसानि दै बानाया बेनि बिखानि हाब्रांखौ गिसिखाहोयो थारला थारला । बेनि खुगानिफ्राय गाव हारसिङै ओंखारबोयो ' स्वीयाञ्चरिन्त्रम देबा: न जानन्ति ' मा खालामबा गावनि दाहाया सुग्लायगोन बेखौ नागिरबाबो मोनैनि सिगारेट थʼसे सोबबावो प्रेमधरा फʼफʼ- फा फानो।

नै
सुशान्तवा एम. एम. सि. सिम फरायनानै सानसे समाव गुवाहाटी कटन कलेजाव Natural Science बिभागनि Professor जादोंमोन। दा सुशान्तवा Service खालामनो बानानै नʼवाव जʼनानै दङ। Service खालामाबाबो सुशान्तवा बिमा-बिफा दोनलांनाय धोन-दौलदजों आथिंनि सायाव आथिं दिखांनानै जानानै थानो हायो। बोरै होनोबा नʼ भारायाव मोनो बियो अखाफोर दानसेयाव बा हाजार रां। बिमा बिफाया बेंकाव दोनलांनायखौथʼ दाबुंसै। गामिनियाव माय गायग्रा हाबो दङ। मालायनो आदि होयो। इसेबां धोन-दौलद थानानैबो सुशान्तवा गोसोवाव थोबसेबो दुगा मोना, दुगा राव बुङा। मानोना सुशान्तनि गोसोवा हाजोनिफ्राय बोहैबोनाय दै निजोरा बादि गोगो, गोथार, स्राय स्राय। आधा बैसो जाबाय सुशान्तवा, हाबा खालामाखै। सुशान्तवा दाबो मानो हाबा खालामाखै- बेयो मोनसे बिखा गावथाव थाव जारिमिन....। सुशान्तवा इरामुती होन्नाय सासे हिन्जावखौ मोजां मोनदोंमोन। इरामुतीनि मोदोमा थासʼलाइ बादि, ओरै बायदि गुरैमोन एसे आसि थुब्लानो थब्लं गब्लंनो नागिरो। इरामुतीनि गाइखेर दाखा बायदि गुरै लेफे-लेफे थोरलौ-थोफौ मोदोमा सुशान्तखौ नुबाथाय 'आंखौ जा' आंखौ जा' बुङोमोन। इरामुतीया लामाजों खिबं गांगुद लंलेद लंलेद थाबायलांनाय समाव सुशान्तवा नुसनबा गलʼ नायबाय थायोमोन ( सेंग्रा समाव )। इरामुतीनि लेमसा हेबनाय खानाया फाफ्लियाव, गोदोनाखʼङाव बुब्राब बुब्राब थांबा सुशान्तवा सानोमोन- इराया दुखु मोनबाय ओनदां ! सुशान्तवा गोसोजों गोसो समाय लादोंमोन - ' इरामुतीखौ मोनाबा बे उजिगासेयाव रावखौबो हाबा खालामा।' इरामुतीजों सुशान्ताजों बाथ्रा फंसेबो रायलायफेरनो मोनलायाखै। खालि लामा दʼथायाव लोगो मोनबा मेगनजों मेगन रायलायनायमोन। सुशान्त मोजां मोन्नाया जेरै खन्थायगिरि कीटसा फेणीब्रेकखौ मोजां मोनदोंमोन एरैमोन। बिखानि बाथ्राखौ खुगाजों बेखेवनो नागिरबाबो बेखेवनो हायाखै सुशान्तवा। दा इरामुतीया मालायजों हाबासो जालायलांबाय। ओंखायनो आरो इरामुतीखौ मोनैनि दिखाराव सुशान्तवा हाबा खालामाखै। थैजासे हाबा खालामा सानबाय। इराखौ मालायजों हाबा जानाय खौरांखौ खोनानानैनो बेयो ' सार्भिस'खौ गारदों दिखारजों। आरो गावनि लेबʼरेटʼरियाव खनसेबो हाबाखै। रिसार्सखौ खालामाखै । नाथाय दा बेनि लेबʼरेटʼरीयाव निराला जायगा मोन्नायखाय अजित आरो कल्पनाया Practical खालामो। कल्पनाया अजितखौ मोजां मोन्नायखाय बिजों लोगोसे Practical खालामफायो।
शान्तिया सुशान्तनि बिनानाव। आर्टसनि फरायसा। बिदाया जेरै लेबʼरेटʼरी खालामनानै लादों एरै शान्तियाबो नʼ खाथियाव मोनसे फख्रि जावहोनानै लादों। फख्रि जिं जिं नागेश्वर, काञ्चन, देबदारु, बकुल, तगर, स्थलपद्म, शेवाली, अशʼक, ताल, नालेंखर, खेजुर, भाउ बिफां। जʼखायब्रै हांसो राजायानो बे फख्रिखौ नेग्रा। फख्रियाव गोजा बारग्रा फामि बिबार आरो थब्लʼबो दङ। फख्रियाव ओंखारलांनो थाखाय इटानि जाबखोनाय जांख्ला दङ। फख्रि जिं जिं जʼनो थाखाय दङ बेरेन्सि।
अशʼक, काञ्चन बारनाय समाव एबा थब्लʼ बिबार बारनाय समाव शान्तिया थब्लʼ बिबार गेजेर गेजेर सानस्रिनाय हांसो राजा आरो बारजों मोसानाय नालेंखर, ताल बिलाइखौ नायै नायै खन्थाइ सलʼन्थाइ लिरो। एखमबा मखʼनायाव मुरि मुथासे लानानै फख्रि सिङाव सारनानै होब्ला नाʼरौ, खोर्ति, फख्लपुथि, जानाय गेलेनायखौ नायबाय थायो।
बिदा बादि शान्तिनि आखʼला जिनिद गैया । शान्तिमोननि नʼवाव गावसोर साथामलʼ। बिदा सुशान्त आरो सार्भेन्ट नारायण। शान्तियाबो कल्पना बायदि अजितखौ मोजां मोनो। बिखाजों। शान्ति मोजां मोन्नाया कल्पना मोजां मोन्नायनिख्रुय थौसिन, गोथारसिन। नाथाय अजिता बेखौ मोजां मोनोना मोना बेखौ बियो मिथिया। मानोना बेयो गोर्बोनि खोथाखौ अजितनि सिगाङाव बेखेवाखै । माब्लाबा ,बेखेवनो हागोन ना हाया बेखौबो बियो मिथिया। थेवबो बेयो अजितखौ गावनि जिउनि जाजानो लुबैयो। बेखौनो बियो हास्थायो। सानफ्रामबो।
अजितहा बिमा-बिफा गैलिया। दा बालन्दा बिमाइजों दङ। बिमाइहा फिसा एबा बिमा-बिफा गैलिया। अजिता निखाउरि। इउनिभारसिटिनि रेकर्ड मार्क मोनबाय थानाय फरायसा। अजिता जे 'डायमण्ड' गथ' बेखौ सुशान्तवा गावनि लेबरेटʼरीयावनो Practical खालानायावनो मिथिदों। कल्पनाया गोसो जायोब्ला गावसोरनि फरायसालिनि लेबʼरेटʼरीयावनो Practical खालामनो हागौ। नाथाय अजितखौ मोजां मोन्नायनि थाखायनो बियो बिजों लोगोसे सुशान्तनि लेबʼरेटʼरीयाव Practical खालामफायो। अजिताबो कल्पनाखौ मोजां मोनो। गावनि बिखानि बाथ्राखौ कल्पनाया अजितनो बेखेवनानै होबाय। अजिताबो गावनि मोजां मोन्नायनि जलंगाखौ बेखेवनानै होबाय कल्पनानो। अजित आरो कल्पनाया जेब्ला मिनियै मिनियै रायलायनानै लबʼरेटारीनिफ्राय ओंखारबोयो होमब्ला शान्तिनि बिखायाव सोरबा जंʼ सुयो खेंʼ आरो खेंʼ। होमब्लानो खारलाङो बियो फख्रियाव। ताल बिफाङाव सोनारनानै गोलाव हांमा सुरो बेयो। गलʼ नायबाय थायो बियो फख्रिनि दैयाव जाखांनाय बिफांनि सायाखै। लिरफ्लांगारो बियो गोलाव बिखा खामहाब खामहाब खन्थाइ। मानोना बिबो अजितखौ मोजां मोनो। गाव मोजां मोन्नाया मालायजों मिनिजुलि थानायखौ रावबो सहायनो हाया।

थाम
कल्पनामोननि parlour।
पारलाराव जʼनानै बाथ्रा सावरायबाय थादों कल्पना आरो अजित। मा बाथ्रा ? मोजां मोनलायनायनि बाथ्रा। बाथ्रा सावरायफ्ला सावरायफ्लि कल्पनाया अजितजों मोदोम नांजाबलायजासे जʼफायो आरो अजितनि आखाइखौ गावनि आखाइ मोजोमनाय गेजेराव लायो। अजिता मिनिस्लु जानानै कल्पनानिथिं नायनानै बुङो- " बुंनायसाय माबादि फागाजों खाजाब्ला मानसिया बसʼनानै लानो हाया ? " मोजां मोन्नाय फागाजों । " खेंख्रा नायनानै मिनिखैरो मिनिना बुङो कल्पनाया। कल्पनानि दोंनै दोंथाम खाफालाव फैनाय खानायखौ अजिता खरʼवाव सारखोहʼरो। कल्पनायाबो हेंथा होवा। जेब्लानाखि अजिता कल्पनाखौ खनसे खुदुमबावनो नागिरो होमबानो दाʼ नुसनफैयो शान्तिया। थाब सिखारनानै बुङो कल्पनाया- "मानो फैदो शान्ति ?"
" मानो ? फैनो मोना नामा ? "
" मा बुंनाय जायो, आंनानो गोरोन्थि जादों गावनि लोगोखौ बिब्दि सोंनाया। जʼदो। आं साहा फुदुंनो थिनहैनो।" हां लायाजासेनो बुंनानै ब्लद ओंखारलाङो कल्पनाया।
दʼसे सिरि।
सिरिखौ गोगोम खालामनो थाखाय सान्तिया अजितखौ सोङो- " बेसे गोबाव जाखो आदाया बेवहाय ?"
"बावाखै।" मावफुनाय लेन्टन चिमनी सिङाव थानाय मासे एम्फौ बायदि जानानै बुङो अजिता।
" आदाया नोंखौ सानफ्रोमबो रायखांबाय थायो"
" रायखांनो हागौ।" -दस्राथिं मोखां जानानै बुङो अजिता। शान्तिया हʼमनो हाबाय अजिता गावखौ सैथा। मोबायजोंबो खाथियाव थाजानो लुबैया, बिनि गोसोवा बायो। हस्रिखाव हस्रिखाव गाबनो लुबैयो बियो। दʼसे थानानै कल्पनाया हाबफैयो। " आं थांनोसै कल्पना" जʼनायनिफ्राय सिखारो शान्तिया।
" मानो ? " गोमोयो कल्पनाया ।
" नʼवाव खामानि दङ।" ब्लद ओंखारलाङो शान्तिया। ड्रयिं रुमनिफ्राय ओंखारबोब्ला शान्तिया खोनानो मोनो मोनसे सोदोब- चप।" आन्दाजाव अजिता कल्पनानि लेफे लेफे फावदुत खावलायाव खुदुमदों, बेनिनो सोदोब।
शान्तिया सिददा फैनानै गावनि फख्रि जिंनि दुब्रि सायाव जʼयो। दोंब्रै दोंबा खानाया मोखांथिं फैनानै मोसायो बारनि अन्नायाव। शान्तिनिथिं नायहʼरनानै हांसो राजाफ्रा गाबो गाब गाबनो। फख्रि जिंनि ताल, नारेंखर, खेजुर बिलाया हाइला-हुइला मोसादों लोगो लोगो फख्रिनि दैनि सायावबो। शान्तिया दʼबानिफ्राय गांसे पेपार बहन्नानै खन्थाइ लिरो हांमा सुरै सुरै-
" आं नोंखौ खाथियाव लुबैयो
नों मानो गोजानाव थाङो ?
आं नोंनो आंनि बिखानि मोजां मोन्नायखौ-
गासिबो होनो नागिरो,
नों मानो नाजावा ?
आंनि मोजां मोन्नायनि दैमुवाव....."
'शान्ति'
सोरबा गाबज्रिनायाव बेनि खन्थाइनि बोहैनाया बोहैगायो। थाब सिखारनानै नायब्ला नुनो मोनो बियो बिदासो।
" मा खालामदों शान्ति ?"
" दा मानि नोंखौ ..... ।"
" जेबो जायाखै आदा, थौ दʼसे बेरायहैनि।"
" थौ "
सानैबो फख्रिनिफ्राय ओंखारलाङो।सुशान्तवा बेखौ दाव दाव खांबोदों। अनबोदों। मानोना शान्तिया जʼखायसे खावसे बैसोवावनो बिमा-बिफा थैजादों। बिमा-बिफानि अन्नायखौ सुशान्तनावनो मोदों शान्तिया। शान्तियाबो सुशान्तखौ अʼनो, सिबियो- जेरै सुशान्तवा गावखौ अʼनो।

ब्रै
कल्पनाया गाव जे अजितखौ मोजां मोनो बेखौ दोनखोमायाखैसै। बियो बिमानो खिन्थाबाय आरो बेखौबो थिनबाय अजितनि बिमाइ लेबेनजों रायलायनो। कैलाशा दाबाश्रीनि खुगानिफ्राय गासिबो खोनाजोब्बाय। दाबाश्री आरो कल्पनानि खाराव-माराव बुंनायाव कैलाशा लेबेनखौ लेंहरदों। ड्रयिं रुमाव जʼनानै कैलाश आरो लेबेना साहा लोंदों आरो कल्पनाया ओजों थांलाय ओजों फैलाय खामानि मावदों। गावखौ नायनो फैब्ला बिब्दिनो हिन्जावफ्रा हांफ्ला-सिफ्ला खामानि मावफ्लायो। गावखौ मावथि सानथों सान्नानै। कल्पनाखौ नुनानै लेबेना जोबोर हामजानाय मोनबाय आरो अजितनि थाखायबो साबद्रायथारगोन सानबाय। बोनि सायाव आलिबाबा धोन-दौलद मोन्नाय बायदि धोन-दौलद मोनगोन। मानोना कैलाशहा गथʼ होनोब्ला बि सासेलʼ। कैलाशाबो अजितखौ बिजामादै मोनगोनखाय मोजां मोनबाय। फिसाजोनि मेगनखौ ' तारिफा ' खालामबाय। अजिता 'Brilliant' गथʼ। नायनोबो मोजां। आखुवा गोमोथाव, आरो बेनि सायाव थाबनो गभर्णमेन्टनिफ्राय मोनसे फरेइनाव Sholarship मोनगोन। बेवहाय आन्दासाव बाराथारबा बोसोरनैसो नांगोन। कैलाश आरो लेबेना रायलायनानै थिक थाक खालामबाय- अजिता बिलातनिफ्राय रिसार्सखौ complete खालामनानै Doctorate जानानै फैबानो अजित आरो कल्पानानि हाबाखौ खुंनानै होनो। बेसेबा गोबाव बाथ्रा रायलायखांनानै लेबेना कैलाशनि ड्रयिं रुमनिफ्राय ओंखारलांबाय। कल्पानाया गासिबो बाथ्राखौ खोनानानै गोसोनि खुसिखौ हमथानो हायैनि हʼगार फ्लांगारो दोंसे मेथाइ।जिवाव बेनो आरो बेहा जेबो मोननांगौ गैला। गासिबो मोनजोब्बाय। बे खौरांखौ अजिताबो मोनबाय। अखा नायै लेबʼरेटʼरीयाव Practical खालामब्ला सानैबो मोखांजों मोखां नायनो हालायाखैमोन। बे खौरांखौ कल्पनाया शान्तिनो लेबʼरेटʼरीनिफ्राय ओंखारलांबा खिन्थालांबाय। सुशान्तवा गोबाव राइजो जानो मोनथोंʼ होननानै अजितनि खरʼवाव दांनानै सारस्रिहʼरो। शान्तिया गाव उन्दुग्रा खʼथायाव दर फांथेनानै गान्दुवाव उरफ्लंनानै गाबो।
बिनि मेगननिफ्राय मोदै गयो रʼ रʼनो। बिनि मोजां मोन्नायखौ सोर मिथिनो ? बेनि खुगायाव गेवा बिखायासो गावो।
कल्पनाया जे सानसे समाव अजितजों हाबा जागोन बे खौरांखौ प्रेमधराबो खोनानै मोनबाय। बे खौरांखौ खोनानानै बियो फाग्लासिन जाबाय। मानोना प्रेमधरा दाबो कल्पनाखौ बावाखै। बावलांनो नागिरब्लाबो बियो हायाखै। जानाय-लोंनाय थिक गैलिया, बायह्रायाव ओंखारनो गोसो गैया जाबाय प्रेमधरा सावगारिलʼ आखियो। बिखबै बिखब सिगारेट सोबो। प्रेमधरा आर्टिष्ट जाबाय। बियो मानसि आखियो। आखियै खनै बमफां-लाइफां, हाजो, निजोरा, दावबʼ फालो, फानकाउरी फालो, फुल बायदिसिन। खानाइखौथʼ खाना। प्रेमधरनि जिउजों शान्तिनि जिउजों "हारमनि" दङ। मानोना कल्पनानि थाखाय जेरै प्रेमधरा फाग्ला एरै अजितनि थाखाय शान्तिया फाग्लि। अबंलाउरीनि गेलेहोनाया जोबोद गोमोथाव। सोमोनांथाव। बिखा गावथाव।।

बा
कलेजाव थांला शान्तिया। बिदा सुशान्तवाबो बेनि जानाय सायराफ महर आरो बाख्रिसे जिंगाखौ नुनानै जेबो बुङाखै।खालि सोंदोंलʼ - ' लोमजादों नामा शान्ति ?' सान्तिया " लोमजायाखै " होननानै सुशान्तनि खाथिनिफ्राय गोजानाव थाङोमोन। " मोजां मोन्नाय "- मुलुगाव सोरबा देरहासार दङ होनबा बिनो। मोजां मोन्नायनि फाखʼनाव गोग्लैनानै कतʼनाव गोग्लैनानै बेसेबा मानसि फाग्ला-फाग्लि जाबाय, जादों, जागासिनो दं, जाबावगोन बेसेबा मानसि थैदों, बेसेबा नोगोर सात- सिलिंखार जानांदों बेनि अनजिमा गैया, सानथ्रʼनो हाया। मोजां मोन्नायनि अन्नायावनो ताहमहला जोनोम लानो मोनदों। बʼनापार्टा देरहासार जोहोलाव बुंजादों। मोजां मोन्नायनि फाखʼनाव गोलैनानै दिनै शान्तिया फाग्लि, प्रेमधरा फाग्ला। बिसोरनि गोसोनि बोहैनाय गोलाव हांमानि निज्राखौ मानसिया नुवाखै। बिसोरनि गोलाव हांमा सुरनायखौ रावबो खोनायाखै ।जोंफुनाय लेम्पʼनि सलथा बायदि बिखायाव हाव हाव दुंनाय बिसोरनि जिउनि दैया बोहैलाङो। शान्तिया गावखौ बुजायनो नागिरो- 'आंखौथ' अजिता सैया, होमबा मानो आं अजितखौ मोजां मोननो ? मा जाखादों ?' नाथाय शान्तिनि गोसोवा अख्रा। मिथिगौ बियो बे उजिगासेयाव अजितखौ मोना। थेवबो बिनि गोसोवा बेङा। प्रेमधराबो मिथिगौ- " बे उजिगासेयाव कल्पनाखौ मोना। कल्पनाखौ लानानै इमाजिन खालामैनो दिन थांगोन। थेवबो बिनि गोसोवा बोसोन लायै, माथो लायै, हाग्रानि मैदेदबादि बायगर। मोजां मोननायनि गेलेहोनाया बिब्दिनो। मोजां मोन्नाया बिखायावसो थायो, खुगायाव थाया। " प्रेमधर आरो शान्तिया सानो।
अजिता फरेइनाव थांनो गभर्णमेन्तनिफ्राय मोनबाय। जʼखायसे साननै थानानै बिलाताव थांगोन। खौरांखौ मोन्नाय लोगो लोगो कैलाशा अजितखौ लेंहरनानै खुब जाहोबाय आरो बुजायबाय इयुनखौ सानफ्रामबो नायग्रा कैलाशा बुजायबाय आथिखालाव फरायसाफ्रा बिब्दिनो गभर्णमेन्टनिफ्राय स्कलारसिप लानानै बिलाताव, आमेरिकायाव थाङो।उनाव फैनाय समाव मालायजाथि हिन्जावफोरखौ लाबोफायो, नङाबा नाइट-क्लाबाव गोजोन लायो। आरो गाव जि हाबा लानानै थांदोंमोन बेखौ गोसो होवाबालानो माबा एरʼप्लेनाव, क्लाबाव, सान-बाथ खालामनायाव, ब्लुडेन्स नायनायाव, रेस्टुरेन्टाव कफि लोंनायाव दसे लोगो मोन्नाय हिन्जावफोरखौ लानानै सलʼबादि रस गोनां Literary Composition लिरनानै गेजेटाव हʼरो। नाथाय बेफोर गिज्रा आखल। महात्मा गान्धिजीखौ नुवाखै, सिबायान डेन फरेइनाव थांनानैबो बेसेबां गोथारै दङमोन। आं मा बुंबावनो, नोंथʼ आरो गथʼ गोर्लै नङा। खबरदार फिसा आसि बिमा खेबथा खेबथा थाबाय। मालायनि गोदै खोथायाव दागबʼ। सैथोनि लामाजों थाबायबा सानसे समाव नोंनि खाफाला गेवगोन जोंगोन। आंहा मोनसे खामानि दङ दिल्लीयाव थांनांगौ। आं नों फरेइनाव थांनाय थि समाव सफैगोन। बायदिसिना बुजायनानै दुफुं सिखारनानै लानानै ओंखारलाङो कैलाशा।कल्पनाया बिफा बुजायनायखौ खामसालियाव थानानै खोनांसंदोंमोन। बिनि गोसोवा एसे उरां-फारां जादोंमोन।मानोना अजितखौ बियो थैजासे नङाब्लाबो बोसोरनैसो नुनाय नंला। गोलाव हांमा सुरो कल्पनाया। जेब्ला अजिता नʼवाव थांनो नागिरो होमब्ला गुगुरुब खुलुमो कल्पनाया। अजिता कल्पनाखौ बोखाङो आरो खरʼवाव बिलिदनानै बुङो- "नों आंखौ दाबावलʼ।"
कल्पनाया राव सिलिंनाय, थेरनाय गारांजों बुङो- " नों नङाबा आं बे मुलुगाव रावखौबो हाबा खालामा, नोंनो आंनि जिउनि मोदाइ।"कल्पनानि मेगननि मोदैखौ हुगारनानै ओंखारबोयो। बेनिफ्राय लं लं थाबायनानै सुशान्तनि लेबʼरेटारीथिं थाङो अजिता। लेबʼरेटरीखौ बियो नागारनो हाया। लेबʼरेटरीयावनोथʼ कल्पनाजों बिजों नुलायदों मोजां मोनलायदों।सुशान्तनि अन्नायाव बियो बे लेबʼरेटरीखौ गावनि बायदि बाहायनो मोनदों, हादों। कल्पनायाबो शान्तिनि अन्नायाव बे लेबʼरेटरीयाव प्रेकटिकेल खालामनो मोनदों। जेब्ला गोसो जायो होमब्लानो लेबʼरेटरीयाव फैनानै प्रेकटिकेल खालामनाय अजितनि हुदाया गोदोनिफ्रायनो। एखमबा कल्पनाखौ लाबोफायो। दिनैबो हार्सिङै गोसो जानानै फैयो अजिता लेबʼरेटरीयाव।
मानसिया बबे समाव मा खैफोदाव गोग्लैयो बेखौ रावबो बुंसʼनो हाया। खायफाबा आनारस फिथाइ खाहारनायाव बिजौ दारासजों सौजानानै थैयो। खायफाबा लामा मोजाङावनो सौथुनानै थैयो। खायफाबा दै थौलेयावनो गबʼनानै थैयो आरो खायफा बिजिखान्दा गोमाबा नायगिरनानै मोन्नाय जायगायावनो जोर हाबजायो। बिब्दिनो अबंलाउरिया लेबʼरेटरीयाव अजितनि थाखाय खै सानानै दोनदोंमोन। लेबʼरेटरीयाव प्रेकटिकेल खालामबाय थानाय समाव बेरफ्रुजानानै अजितनि मेगन थायनैया खाना जाबाय। जेब्ला खाना जायो ओइ हसिख्रावो अजिता। अजितनि हसिख्रावनायखौ खोनानानै गावनि रुमाव खन्थाइ लिरबाय थानाय शान्तिया लेबʼरेटरीयाव खारबोयो। आरो खारबोयो सुशान्तवा गाव फरायनाय " दि इलाष्ट्रेड उइकलि इन्डियाʼखौ गारनानै। सुथि गोमानाय अजितखौ शान्ति आरो सुशान्तवा गावसोरनि टेक्सीयाव लानानै हस्पितालाव लाङो। नाथाय जोबोद दुखुनि बाथ्रा डाक्तारा मोजाङै बिजिर बिजिरै नायनानै बुंनाय- " आं बेखौ मोजां खालामनो हानाय नङा। हस्पितालाव दोननो जायगा गैयैखाय गावसोरनावनो लाबोयो सुशान्तवा। होमब्लासो सुथि मोनखाङो अजिता। सुथि मोनखांनानै गाव जाजानायखौ गोसोखांनानै रौ-आ-रौ गाबो अजिता गथʼ गोर्लैबादि। सुशान्तवा बिखौ बुजायनानै बिमाइ लेबेनखौ खिन्थानो थाङो। शान्तिया गिलासाव गाइखेर होफैयो। अजिता लोङो। एसे गोबावनि उनाव सुशान्तवा फैनानै जि बाथ्रा बुंबाय बियो बिखा गावथावथाव। बे बाथ्राया जादों- अजितनि बिमाइ लेबेना 'हार्टफेल' जानानै थैनाया थाम घन्टासोलʼ जादों। अजिता बे खौरांखौ खोनानानै गाबो हस्रिखाव हस्रिखाव। शान्तिया कल्पनानो बे खौरांखौ खिन्थानो थाङो। कैलाशाथʼ दिल्लीयाव थांदों। कल्पनाया मेथाइ खनदोंमोन। रेलिंनि मानि-प्लेन्टनि बिफांनि बिबारखौ नायनानै मेथाइखनदोंमोन। गोसो होसारनानै।
" कल्पना।"
उनथिं नायहरबा नुहुरो बियो शान्तिखौ।
" मा "
" अजिता खाना जाबाय......।"
" खा...खा...खा..खाना जाबाय।
भुत नुनाय बायदि जाबाय कल्पनाया। बेनि मोदोमा एमबुसिथ्रʼ सिदेर जानाय मोसौ बायदि थोर थोर मावबाय। बेनि आथिंनिफ्राय मुलुगा गिसिखाहां गिसिखाहां जाबाय।
" औ। "
" बोरै ?" कल्पनानि मेगनाव मोदैनि बाना आरो मोखाङाव गोमोनायनि गाब। जेनʼ कल्पनाया सिमांसो नुदों।
" लेबʼरेटरीयाव खालामबाय थानाय समाव बेरफ्रुजानानै।"
" डाक्तारनो खिन्थाबाय ?"
" खिन्थाबाय, बियो आरो हामलाय नंलानो।"
"ओ ?" कल्पनाया जेनʼ खोथाखौ फोथायाखै।
" मा खालामनो, बेफोर जादों अबंलाउरिनि गेलेहोनाय।"
" थौ।" कल्पनानि गाराङा थेरो। कल्पानाया गेरेजनिफ्राय एम्बेसादर कार बहननानै शान्तिखौ फजʼनानै गावनो बोरलाखार बादि सालायो। गाव नायनो थांनायखौ अजितनो दाखिन्था होन्नानै बुङो कल्पनाया। शान्तिया गोमोयो।सुशान्तवा अजितखौ खामसालियाव फजʼनानै गावहा दुगैदों बाथ-रुमाव। कल्पनाया कारखौ अजित जʼनायनि एसे खाथियाव दोननानै कारनिफ्राय नायहरो -मोगन थायनैया बेरगʼ गʼ। बेरगʼ गʼ मोगननिफ्राय मेगन मोदै बोहैगासिनो दङ। खानाया आइला-जाइला नायनो जेनʼ सानब्रैसो ओंखाम मोनजायै मागिनानै जाग्रा सासे खाना। थाब कारखौ नथिं मोखां खालामफिननानै थार्द गियाराव ड्राइभ खालामो कल्पनाया। शान्तिया गोमोबाय। नʼवाव फैनानै बुङो कल्पनाया " गाबोन डाः मृनालखौ लायनानै खनसे खिन्थानायसाय, बेनिफ्राय बेलासियाव आंनो खिन्थाफै, मिथिबाय शान्ति ? नाथाय खबदार हाइ आं नायनो थांनायखौ नोंदा एबा अजितनो खिन्थानो मोननाय नङा।"
" ओनदे।" होननानै ब्लद फैयो शान्तिया। गिलिद गोसोयै।
मृनाला आसामनि सासे बाख्नायजाग्रा मेगननि डाक्तारा हायाबाथाय आसामनि खुनु डाक्तारा हाला होननानै बुङोब्ला बारायनानै बुंनाय जाया। शान्तिया बिदाखौ डाः मृनालखौ लायहोबाय । नाथाय जोबोद बिखा गावथावथाव बाथ्रा डाः मृनालाबो बिजिरै बिजिरै नायनानै बुंबाय- "बेखौ आं सोखानो हानाय नङा।"
खौरांखौ शान्तिया बेलासि समाव कल्पनानो खिन्थानो थांबाय। कल्पनाया कालिदासनि 'मेघदुत'खौ फरायबाय थादोंमोन। गावनि हिन्जावखौ गारखोमानानै बोरै यक्षया जोमैखौ गावनि बिसि उन्दुग्राथिं बिरलांनानै गावनि खौरांखौ खिन्थानो थिनदों बेफोरखौ फरायनानै गोसोजों गोसो मिनिबाय थादोंमोन कल्पनाया। दिनै अजितानो जे यक्ष बेखौ एसेबो सानाखिसै कल्पनाया।
"कल्पना।"
बिजाबखौ जोख्लोबनानै सोङो कल्पनाया- " मा खौरां शान्ति ?"
हांमा सुरनानै बुङो शान्तिया- गाज्रि खौरां। डाः मृनालाबो बुंबाय- हानाय नंला।"
"हानाय नंला ?" अन्थायाव गोग्लैनाय दावथु बायदि जायो कल्पनाया।
"अहʼ।"
"हो।"
"थौदो अजितखौ नायदिनि सिमां हांमा नोंखौनो बुंबाय थायो।"
"थाथों।"
"थाथों ?" गोमोयो शान्तिया।
"औ"। गाव आबनायदों आवनायबाय थाथों। आंखौ बावलांथों बियो। सानथों बियो- कल्पना होन्नाय सासे हिन्जावखौ आं लोगो मोनदोंबा हाथाइसालियाव दसेनि थाखायलʼ।"
"सि कल्पना, मानसिनि बिखाया एसेग्राब अन्थाइ बिखा जानो नाङा। मानसिया मानसिखौ एसेग्राब थाब बावनो नाङा।"
"आं बावलांगोन शान्ति आं बावलांगोन। सासे खाना मानसिखौ गोदोनायाव लानानै सोर फाग्लि थैजासे राइजो जानो ? आं हाया ! हाया !! हाया !!!
"हाजार हक कल्पना,- बे बायदि खैफोदाव अजिता नोंखौनो खाथियाव लुबैयो।"
"लुबैनो हागौ। मा जाखादों ? मुलुगाव बे लʼखि हौवा ?"
"सि कल्पना, बिब्दि दाबुं, फाफ नांगोन। बावलांबाय नामा नों नोंसोरनि मोजां मोनलायनायखौ ? नायहर नों बिनि सिमांखौ सोलोगोनांखौ, बिनि समाय लानायखौ, बिनि हास्थायनायखौ, नों मानो बिब्दि जाखो कल्पना ?
"शान्ति, निमाहा खालामथों आंखौ अजिता। थांनानै थानानैबो थैनाय मानसिनि आखायाव आं आंनि जिउखौ गʼथायनानै होनो हाया। सोर थिनदोंमोन बिखौ हार्सिङै लेबʼरेटरीयाव थांनो ?"
"नों गोरोन्थि सानदों कल्पना,undefiled हिनजावनि खुगायाव बेफोर बायदि रावा समाया। अजिता खाना, मा अरजादों ? नोंनि मेगनाथʼ अजितनि मेगन।"
"अन्नानै शान्ति,आं मेंबाय एसे दलद थाहोदो।"

"आदसा आं थांनोसै, होननानै ब्लद ओंखारलाङो शान्तिया।"
कल्पनाया गोलाव हां बोयो। दसे थांनानै बिफा कैलाशा नʼवाव हाबफैयो। दिल्लीयाव थांनानै गारियाव रां गोमाजानानै लामा सʼसेनिफ्राय लखनौ एक्सप्रेसजों फैफिननांदों कैलाशा । बिफाखौ नुनानै हाखु-दाखु जनायनिफ्राय सिखारनानै गाबा मोखाङै बुङो कल्पनाया- "आफा"।
"मा आइ ?"
"अजिता खाना जाबाय।"
"खाना जाबाय ! बोरै ? गोमोयो कैलाशा।
"जाबाय आफा, लेबʼरेटरीयाव प्रेकतिकेल खालामनायाव बेरफ्रुजानानै खाना जाबाय।"
"नों नायबाय ?"
"औ !एकदम मागिनानै जाग्रा खाना मानसि बादि।"
"हे दहरम, दाना ? मा राहा.....?
"मा जाखादों राहा नायगिरनो ? बिखौ आं हाबा खालामला आफा, गिदिद गिदिद डाक्तारानो बुंबाय बियो आरो मोजां जाला।"
"सि, सि,- बेयो बोरै जानो ? जाखानाय बाथ्राया....?"
"बिब्दिनो नों सासे खाना मानसिनि आखायावनो नायगार नायगारनो फिसाजोखौ दिखांनानै होनो सानबाय आफा ?"
"बेनोथʼ जिंगानि फारि........।"
"मा गरज गोलैदों जिंगानो ? गाव खाना जादों जाथों। नों दानायसै आफा, खुगाजोंबो एबा लाइजामजोंबो जेबो दाबुंहर, बिमायाबो थैबाय ! अजिता दा सुशान्त मोननाव दङ।"
"बिमाया थैबाय ?आद्रे, बिदिब्लाथʼ दा अजितनि थाखाय जोबोद दुखुनि सम,-राम राम मा एसेबां खाफालमोन्दा , नों बाथ्राखौ साननानै बुंदों थʼ आइ ?"
"औ !"
कैलाशा जेबो बुङाबालानो बाथरुमाव थांनानै आथिं आखाइ सुहैयो। कल्पनाया इंराजी सलʼमा Mother फरायो। जेन गावनि जिवाव जेबो जायाखै। बेजो दुखु गैया। गोमोथाव मानसिनि मोजां मोन्नाया। बिब्दि मोजां मोन्नायखौ बुङो साजों सा मोजां मोननाय, मानसिनि महरखौ नायनानै मोजां मोननाय। बिब्दि मोजां मोननाया खुगायावलʼ थायो बिखायाव थाया।

ड
शान्तिया लामा लामा सानबोयो- "मा खालामबा गाहाम जागोन, अजितनि खैफोदनि समाव बिब्दि गावस्रानाया गाहाम जायाखिसै कल्पनाया। कतʼ बायहानजा हिन्जाव दङ थैजासे मालायखौ सिबिनाय। फ्लरेन्स नाइटिंगेल, साबित्री, बेउला, दमयन्ती, शर्मिष्टा चिन्ता, ग्रेस डार्लिं दार्स केभेल, डु, राबियानि जिउनि जारिमिनखौ बोद्लाबानो नुनो मोनगोन बिब्दि नेर्सोनखौ।
होमबा ? शान्तिया गावथʼ अजितखौ मोजां मोनो, नाथाय...... अजितासो गावखौ मोजां मोना। थेवबो शान्तिया अजितखौ अʼनो, बिखाजों मोजां मोनो।"
बायदिसिना सान्नानै थाबायनानै जेब्ला शान्तिया नʼखौ मोनो होमबा सुशान्तवा आखाइ फावजों शान्तिखौ मोनसे 'एपार्टमेन्टʼआव लेंहरनानै सोङो "कल्पनाया बोरो ?" शान्तिया गोलाउ हांमा सुरनानै बुंङो- "बियो आरो अजितखौ मोजां मोनला, हाबाबो खालामला। खैफोद समावबो फैला।"
"मा ? दानिया मा राहा ? अजिताथʼ सानफ्रामबो 'कल्पना कल्पना' होन्नानै बिफांनि बिलाइ सिरिहोयो। बे खोरांखौ खोनाबा दानो फाग्ला जागोन बियो आरो जोंबो हमथानो आरो लाखिनो हानाय नङा।"
बिदा-बिनानाव मोखांजों मोखां गलʼ नायलायो। दरखङाव गसंनानै थानाय सार्भेन्ट नारायणा सासु-मासु जानानै बुङो। "आं मोनसे राहा सोगोखांदों।"
"मा राहा" बिदा-बिनानावाबो स्रे देंखोवै सोङो।
"राहाया जादों शान्तिनि गाराङाथʼ कल्पनाजों गोरोबो। कल्पनानि बदलै शान्तियानो जाफ्लाबा जाया बेयो। जोंबो नʼवाव कल्पना होननानै गाबज्रिगोन।"
"गाज्रि नङा।" बुङो सुशान्तवा।
नारायण बुंनायखौबो शान्तिया बुंनो नायगिरदोंमोन, बियो मिनिस्लु जानानै बुङो- "जुदि मिथिब्ला ?"
"मिथिया।" बुङो नारायणा।
बिदा-बिनानाव आरो नारायण साथामजों रायलायनानै थि खालामबाय अजिता शान्तिखौ बʼहा थांदों होननानै सोंबा बुंनो- सिमलायाव बारहावा सोलायनो थांदों होननानै आरो शान्तिया कल्पना जाफ्लानानै अजितनि गोसोखौ, जिंगाखौ, दाहाखौ सुग्लायहोयो। मानोना दामानि अजिता कल्पना होननानै गाबबाय थादों। गथʼ गेर्लैबादि लाया, बेङा। कल्पनाया बिनि बिखा, समफ्लʼ, बिथै।
बेलासि सम।
प्रेमधरा रुम फांथेनानै मासे बुन्दी सैमा बिलातीखौ रेशमनि खानाय खोमा खाथियाव खादों सैमानि खरʼ, मोदोमाव एसेन्सयाव मोदोमनाय फुननानै होदों, सैमानि मोखाङाव पाउदार दाफबनानै बेनि गोदोनायाव लु गानहोयो, आथिङाव आसान गानहोयो। सिगारेट थʼसे सोबनानै सैमाखौ सि गानहोयो बेनिफ्राय खोमा सिङाव प्लास्टिकनि बिबार गानहोयो। उनाव थिं खायलाबाव लिरनाय कल्पनाʼ मेडेलखौ गोदोनायाव गानहोयो। थिक बे समावनो दर नारो। "सोर ?" होननानै जाइला-जाइथा दरखौ खेवनानै होयो प्रमधरा। दर खेवनानै भुत नुनायबादि जायो बियो। बेनि खुगानिफ्राय राव गैया।
"मा खालामामोन दर फांथेनानै।"
"कल्पनाखौ Make up खालादोंमोन हाबबो।" बिब्दि होननानै नʼवाव हाबफिनो प्रेमधरा। कल्पनायाबो हाबो। हाबनानै सैमा बिलातीखौ नुनानै गोमोयो कल्पनाया।
" मा खालामनाय जाखो बियो ?"
प्रेमधरा जेबो बुङाबालानो सैमानि गोदोनायाव थानाय थिं खायलाबाव लिरनाय कल्पनाखौ खिन्थायो।
"बेनि पार्पʼजा मा जाखो ?"
बेनि पार्पʼजा गोरलै कल्पना- बे सैमाखौ लानानै आं दुलाराय मुलुगखौ बेरायगोन आरो मानसिफोरनि सिगां सिगां बुंगोन दाअन, दाअनसाय। मानोना बे सैमाया जाय गावखौ अनो, मोजां मोनो बेखौ अरो। आंबो बे सैमाखौ मोजां मोनदोंमोन, अनदोंमोन ओंखायनो अरजादों। बे सैमाया जाबा जानानै लाइखौ बिसियो। बे सैमानि नामखौ बे थिं खायलाबाव नायब्लानो नुगोन। नोंसोर हयतʼ बे सैमानि गाननाय-जोमनाय बायदिसिनाखौ नुनानै मोजां मोननो हागौ, नाथाय .....।"
"बे सैमाया आंनो ?" प्रेमधरनि रावखौ सेखʼनानै बुंनायसै कल्पनाया।
"नोंखौ सोर बुंदों ?" कल्पनायाखि नोंलʼ प्रेमधराखि आंलʼ ? मुलुगाव बेसेबां प्रेमधर कल्पना दङ।"
"बुजिबाय आं।" हांमा सुरनानै बुङो कल्पनाया।
"बुजिनो हागौ।" सिगारेट थʼसे सोबो प्रेमधरा।
बाथ्राखौ दानख्लेंनो थाखाय इनजुराव आलायनाय हाजो, दावबʼ फानखाउरी फालो, निज्रा, बिफां लाइफांनि सावगारिखौ नायनानै सोङो कल्पनाया- "नों मानो मानसिनि सावगारि आखिया ?"
कल्पनाया जेन मोश्रोमनि हाबाखौ नागारनानै खैजोमानि बाहाखौसो दांसनबाय। कल्पनानि बाथ्राखौ खोनानानै थाब बुंबाय प्रेमधरा- "मा जाखादों ? मिथिगौ कल्पना, बिफा-लाइफां, हाजोवा मानसि बायदि फोलाया। मालायनि बिखायाव अʼर सुनानै होवा। हाजोनिफ्राय बोहैबोनाय मोनसे निजोरानि खाथियाव फुदुला फुदलि जानानै थां नों- निजोराया नोंखौ हेंथा होनाय नङा " बाहाय दादुगै।"
दुंहाव-हाव मोदोमखौ थाजिम खालामनो थाखाय फांसे बिफां सायायाव जʼनो थां नों, बिफां सायाया नोंखौ हेंथाहोनाय नङा- " बेहाय दाजʼ।" नाथाय सासे मानसिनि खाथियाव मोजां मोननाय अननाय नागिरनानै थांबा मोनगोन नों थोजासे अनागारिनि बान्था। होमबा आं मानो मानसिनि सावगारि आखिनो ?
सिगारेट थʼसे सोबबावो प्रेमधरा। कल्पनाया बुजिबाय गावनि थाखायनो प्रेमधरा बिब्दि जानांदो।
"आदा ? अनथाव थाव गुरै गेस्रेम रावयै गाबज्रियो कल्पनाया।

"मा जाखो ?"
"गासिबो आंनिनो गोरोन्थि।"
"गोरोन्थि ! नों मा गोरोन्थि खालामखो ? नोंजों आंजों मा !"
"नों आंखौ बावलांबाय आदा ?"
बावनो। मानो बावनो आं नोंखौ ? नों थʼ कैलाशनि फिसाजो कल्पना नङा ना ?"
"नों जे मोनसे समाव आंखौ मोजां मोनदोंमोन ?"
"मोजां मोनदोंमोन ! माब्ला ?"
आखाइजों मोखां फांथेनानै गाबो कल्पनाया।
हिन्जावफोरना गाबनायाबो बोलो, बोराबफ्लानायानो दाहाल-थुंग्रि। गाबै गाबै बुङो कल्पनाया- "आंखौ निमाहा होदो आदा, आंखौ अजितानो फुस्लायनानै नोंखौ बावहोदों। नों आंखौ दा एंगारसै आदा।"
"दा एंगार ? बे मा जिनिस ? निमाहाखौथʼ आं नुवाखै बेबा माबादि। माबादि कल्पना निमाहाया ? गोरोन्थिया ?"
कल्पनाया गाबै गाबै ओंखारलांनो नागिरो। कल्पनाया जेब्ला ओंखारलांनो नागिरो, ऐ प्रेमधरा थाब हʼमनानै कल्पनाखौ गावनि खाथियाव फजʼनानै बुङो- नङा प्रेमधरनि बिखाया अन्थाइ नङा, पेमधरनि बिखाया गान्दु तुला बायदि लेफे लेफे। प्रेमधरनि बिखायाव अन्नाया जोबा। आं मिथिगौ सानखांफिननाया गोसोखौ निस्थार खालामो। नाथाय नों बुंनायसाय कल्पना नोंखि आंखौ गारनानै थांला ?"
"ओहो।" मेगननि मोदैखौ हुगारनानै बुङो कल्पनाया।
"कल्पना, आंनि।" बिखायाव बजबनानै लायो कल्पनाखौ प्रेमधरा। कल्पनायाबो दावसा फिसाया सिलाखौ नुनानै गिनानै बिमानि बिखायाव उरसोमनानै थानाय बादि प्रेमधरनि बिखायाव उरसोमो। उफ्लेयो। प्रेमधरा कल्पनानि खानायव बिलिदबाय थायो।
कल्पनाया मेगन थायनैखौ मोसेबो, गोसो खुसियै।
सुशान्तनि खुगानिफ्राय अजिता मिथिबाय- कल्पनाया फैबाय अजितखौ नायनो थाखाय। बेवहायनो थासिगोनबो। दुखुनि गेजेराव दङ मोनब्लाबो गोलाव खुसिनि हां बोयो अजिता। "कल्पनाया बिब्दिब्ला आंखौ बावाखै ! आंखौ मुगैयाखै ! गोसोजों गोसो सानो अजिता। लासै लासै फैनानै शान्तिया अजितनि खाथियाव थाफैयो आरो आखाइखौ अजितनि फाफ्लियाव दोनो।
आखाइखौ दांनानै अजिता सोङो-
"सोर ? कल्पना।"
"औ।"
शान्तिनि आखाइखौ स्रा हगारनानै गाबा मोखां जानानै बुङो अजिता- "कल्पना, नों मानो फैखो ? नोंखौ सोर लेंहरा ? आंनाव मा मिजिं लानानै फैखो नों ? आंहा जेबो गैया। कल्पना....आं...आं निखाउरिसै। नों आंखौ, बावलांदो कल्पना, दस्राखौ...।"
"सि बिब्दि दाबुं आंनि बिखाया गावो। आं मिथिगौ नों खुगाजों जेखि बुङा नोंनि बिखाया आंखौनो लुबैयो। नोंथʼ मिथिगौ फिसाया हाजार खाना, खुजा, लेंग्रा जाथों बिसिया बिखौ सिबिनांगौ। दिनै नोंनि खोथाखौ दोनहरथʼ आं जुदि खानि जाबा ,नोंखि आंखौ गारनोमोन ?" हां लायाजासेनो बुङो शान्तिया।
गारनाय नङामोन कल्पना, गारनाय नङामोन। शान्तिखौ दांग्रोमनानै बिनि आखाइखौ बिखायाव बजबनानै लायो अजिता। शान्तिनि मेगननिफ्राय मोदै गʼयो रʼरʼनो।
"थारैनो नों आंखौ मोजां मोनो ?"
"नों मा बुंखो कल्पना, दिनै आंनि बिखाखौ बिसिनो हाया। बिसिनो हायोमोनब्ला खिन्थानो हागौमोन आं हनुमाननि बिखायाव सीतानि जानाय बायदि आंनि बिखायाव मोजां मोननायनि थैजों लाथा खानानै मोनसे सावगारि दं बे सावगारिया नोंनिनो कल्पना नोंनिनो।"
"खाफाल मोजां आं।"
"खाफाल मोजाङा आंसो कल्पना, नों बायदि सति हिनजावखौ जे आं लोगो मोनफ्लांदों।" दʼसे थानानै माबा साननानै सोङो अजिता-
"शान्तिया बहा थांदों कल्पना ?"
"सिमलायाव, बारहावा सोलायनो थांदों।"
" ए।"
"शान्तिखौ नों सैयो ना सैया।"

बाथ्राखौ बुंनाय आगोलावनो सोंग्रोयो अजिता-
"सुशान्तवा नʼवाव दङ ?"
"गैया, बार जाहैदों।"
"शान्तिखौ आं मोबायजोंबो सैया। बियो सिमलायाव थांदों, हामदों।"
शान्तिया बे रावखौ खोनानानै सिरि सिरि गाबो। बिनि बिखाया थेर बेथेर जायो। मेगननिफ्राय मोदैया थरनै-थरथाम अजितनि फाफ्लियाव नाङो।
"नों गाबदों कल्पना ?"
"गाबाखै।"
"कल्पना खायफा लिरगिरिफ्रा मा इसेबां जाब्मा होमबा, मोजां मोननायखौ दसेलʼ दसेलʼ बुंनानै हसिख्रावो। बुंनो थांब्ला दसेलʼ नङा, नङासै कल्पना ?"
"औ।"
"मालायनि नʼवाव थानो बाबाय आं कल्पना।" नोंसिनि नʼवाव.......।"
"मा जानो आदा, जेबो अरजाया। आंनोथʼ, नोंनि खाथियाव सानफ्रामबो थागोन।"
"थेवबो।"
"नों जेबो दासान आदा।"
दʼसे सिरि।
"आंनि सान्नाया गासैबो फैमाल जाबाय कल्पना, मा खालामनो आंनि सुखखौ अबुंलाउरिया सहायनो हायाखिसै।"
"दानो नुनो मोनगोन नों आदा, जिंगा दासि।"
"इम्पʼसिबल, कल्पना इम्पʼसिबल।"
"थौ आदा उन्दहैदो, मोनाबाय।"
"मोनाबाय ! माब्लाबानो ! मा खामनो कल्पना आं एसेबो नुला, मिथिला माब्ला सान जायो ?" हांमा सुरनानै बुङो अजिता। शान्तिया अजितखौ आखायाव हमनानै बिसिनायाव फैनानै गान्दुवाव उरफ्लेनानै गाबो हाजासे। " शान्तिखौ आं मोबायजोंबो सैया।" अजितनि बे बाथ्राया शान्तिनि बिखायाव जं सुनाय बायदि सुयो खें आरो खें।

स्नि
कल्पनाया अजितखौ बावलांबाय। अजितनि नामखौ खोनाबा दाना खास्रि-बिस्रि मोनबाय बियो। प्रेमधर आरो कल्पनानि मोजां मोन्नायनि बेबादि जेङाव नांबावबाय। दानिया सानफ्रामबो बेलासियाव बेरायो कल्पना आरो प्रेमधरा। कल्पनानि बिमा-बिफाया बेजो बुङाखिसै। सासे खाना मानसिजों मिला-मिसा खालामस्लाय सासे मोजां मानसिजों मिला-मिसा खालामनाया साबसिन।" कल्पनानि बिमा-बिफाया सानो, प्रेमधरा दाना सिगारेट सोबला, खानाइ खानो, मोजां मोजां गस्ला-गामसा गानो। गोदान जिउ मोन्नायबादि मोनबाय प्रेमधरा। कल्पनायाबो अजितनिफ्राय गोजानाव थानो मोननानै गोसोखौ सुग्लायनाय मोनबाय। स्रांबो।
फुं...
जारां रां साना ओंखारबोगौ। सानजानिफ्राय गुसु बारा लासै लासै बारबोदों। शान्तिया अजितनि खाथियाव फैनानै कफि कापसे अजितनि आखायाव होनानै बेनि फाफ्लियाव बिलिदबाय थायो।
"कल्पना।"
"मा आदा ?"
"नों आंनि खाथियाव फैनायखौ नोमा-नोमफाया गाज्रि मोनाखै ?"
"मानो गाज्रि मोननो ? बिसोरहाबोथʼ बिखा दङ, आंखौदि नोंनो होनो बुंखादों ?"
" थेवबो।"
"नों जेबो दासान आदा ?"
"कल्पना।"
"मा ?"
"सुशान्तवा बुंदों आंलायनो दिनै हʼराव गोब्रामदों हसिख्रावदों।"
"बोरै गोब्रामा ?"
"आंलायनो गोब्रामनानै बुंदों बुरेट,-बिकार-फ्लास्क...........
दसे थानानै कल्पनाया डिसनिफ्राय एइलमेनखौ लांʼ बिनिफ्राय बिखौ बिकाराव लु। बेनि गेजेराव 5% डिलुट हाइड्रक्लरिक एसिड दाजाब खालाम 5सि. सि.......आन्दासाव आं नोंखौ लानानै लेबʼरेटरीयाव आंनि आद्रा खामानिखौ मावदोंमोन।
"मानोथो हसिख्रावामोन ?
"आं ? आं हसिख्रावनाया जादों सिमाङाव जेब्ला नोंजों आंजों लेबʼरेटरीयाव प्रेकतिकेल खालामो होमबा लेबʼरेटरीयाव मानोबा अर जोंदों नोंलायनो आंखौ गारनानै खिरखिजों बारनानै नʼवाव खारलांदों बेनिफ्राय अरा आंखौ बेंग्लोबदों। आं अरजों खामथारजाहां खामथारजाहां जानायाव थि बे समावनो शान्तिया लेबʼरेटरीयाव ब्रʼ हाबनानै आंखौ आखायाव हमनानै बोबोनानै रैखा खालामदों। आन्दासाव लेबʼरेटरीयाव आंखौ अरा बेंग्लोबबानो आन्दा गोमानानै आं हसिख्रावदों।"
"बेफोर सिमांनि बाथ्रा, जेबो दासान आदा।" हांमा सुरनानै बुङो शान्तिया।
"कल्पना।"
"मा ?"
कफि लोंखांनाय कापखौ कार्पेट सायाव दोनानै बुङो अजिता-
"खाथियाव फै।"
"आंथʼ खाथियावनो आदा।"
"अ, नङा माथो।" दांग्रोमनानै बुङो अजिता। बेनिफ्राय शान्तिखौ गावजों फजʼनानै बेनि खरʼवाव बिलिदनानै बुङो- "कल्पना, नोंनि मोखांखौ नायनो मोनैया बेसेबा गोबावसै सानब्रै सानबाखौनो जुग मोनसे मोनबाय आं। आं नोंखौ एसे खुदुमनो दे ?"
"ओनदे।"
अजिता शान्तिनि खावलायाव खुदुमनानै बुङो- "कल्पना" नोंनि बे फावदुद खावलाय फारनैयाव मुलुगनि हायना महरा जʼजʼ-जाजाय जʼ जानानै दङ। दोनै आं बे खावलायखौनो, बे महरखौनो नुनो मोनाखिसै। कल्पना,- आंखि गोदो माबा फाफ हाबा मावनानै फैयामोन ? जे दायनि थाखाय आं दिनै बिब्दि सात जार्ला जानांदों ?"
"नों जेबो फाफ हाबा मावनानै फैयाखै आदा, बेफोर अबंलाउरिनि गेलेहोनाय।"
"नंगौ नंगौ कल्पना अबुंलाउरिखौ दं होननानै आं फोथायामोन।" दिनै आं बुजिबाय अबुंलाउरिया दङ, आरो बुजिबाय आं खैफोदाव गोग्लैबासो अबंलाउरिनि नाम लायो। कल्पना आंनि होननानै...,.अजिता शान्तिखौ बिखायाव गोबानानै लायो।"
"कल्पना, नों अरायबो बिब्दि आंनि खाथियाव थागोनथʼ ?"
"थागोन।"

नोंथʼ मिथिबाय आं आरो मेगन थायनैजों नुनाय नंला।"
"नुगोन, नुफिनगोन नों आदा।"
असम्भब कल्पना असम्भब ! बेफोर रावा उन्दैफोर गाबनायखौ थालिद गोमोनजों बुरखायनाय नङाबा जेबो नङा।खाफाल दाखुरा कल्पना खाफाल दाखुरा ! अजिता रासिन शान्तिखौ गाबख्रबो। शान्तिया अजितनि बिखायाव लेफे लेफे जायो। जेन शान्तिया बिफां अजिता बे बिफाङाव माद्लानाय बेन्दों।

डाइन
देरहासार खन्थाइगिरि मिल्टनाबो खानामोन। खाना जानानैबो बियो गावनि मुलुगनि मानसिफोरजों बाख्नायजानाय काब्य "पेराडाइस लस्ट"खौ लिरदोंमोन। होमबा अजितनि सानसुमै सान्नाया, सिमाङा मानो दैनि फुंखा बायदि गोमोरलाङो ? खुगाजों बुंनायानोथʼ बुंनो थांबा हाबायानो। होमबा कल्पनाया बिब्दि अजितखौ बावलांनाया गाहाम जादों ? आंखौथʼ अजिता सैया, होमबा सासे मानसिखौ बेनि खैफोदनि दिनाव खायदाजों सैहोनाया आंना गाहाम जादों ? मिथिगौ आं आजितखौ बे उजिगासेयाव मोना, होमबा मिथिनायावबो बिखौ मोजां मोन्नायाखि आंना जाम्बिनि फाव नङा ?
नङा।
अजिता सैया मालाय मा ? सासे सती हिनजावा जे हाबाखौ मावलाङो आंबो बिब्दि मावलांगोन। दासैथों, मुगैथों, जोगारथों अजिता आंखौ थेवबो आं बिखौ मोजां मोनगोन। गोसोनि मोजां मोननायानोथʼ मोजां मोनगुबैनाय। आरो बेनि सायाव मानसिया खैफोद-आफोदाव मानसिखौ सिबिनांगौ, रैखा खालामनांगौ ,हेफाजाब होनांगौ । लुबैया आं अजितनिफ्राय मोजां मोन्नाय, थेवबो आं अजितनो लुसोमनानै होगोन आंनि मोजां मोन्नाय, हेफाजाब। दस्रानि थाखाय "सेलफिसʼ जानो हागोनबाबो आं अजितनि थाखाय हानाय नङा।" शान्तिया फख्रिजिंनि नारेंखल बिफाङाव सोनारनानै सानो। बेनिफ्राय अजितनि खाथियाव थाङो।
"आदा।"
"मा कल्पना, खाथियाव फै।"
शान्तिया खान्थियाव फैयो।
कल्पना आं नोंनो मा होनो रोंबावनो, दं होनोब्ला आंहा खालि दं उसिफावनाय नोंखौ अननाय। आं निखाउरि कल्पना निखाउरि। हाजारबार सिमान लानानै खरʼ गंग्लायनानै बुंगोन आं- नोंनि मोजां मोन्नाया गोथार, थार। खाफाल मोजां आं नों बादि सती हिन्जावखौ मोजां मोन्नो जुफिदों। अबंलाउरि, दिनै निदाननि दिनब्लाबो नोंखौ साबायखर होबाय आं, नों जे कल्पनाखौ आंनि बिखानिफ्राय सेनानै लाङाखै ! बेनो आंनि थाखाय थोजासे बान्था, अबंलाउरि थोजासे !!
शान्तिया दुखुनि मिनिस्लु मिनियो। "दिनै आं कल्पनामोनबा शान्तिया सानो। बिनि मेगननिफ्राय मोदै गʼयो। शान्तिनि आखाइ फारनैखौ बोनानै बिखायाव गोबानानै लायो अजिता। बेनिफ्राय शान्तिखौ गावनि फेन्दायाव फजʼनानै खुदुमै खुदुमै बुङो-
" सानसे समाव इडेन गार्डेनाव आरो शिलंनि पाइन बिफां सायायाव आं बिब्दिनो नोंखौ खुदुमदोंमोन, नङाना ?
शान्तिया खुनु रोखोमै बुङो "औ"।
दसे थानानै माबा साननानै बुंखाङो अजिता- आंथʼ खाना, लोगोवाव लाफानानै नोंनि जिउखौ फैमाल खालामनो मा मोन्थाय दङ आंहा ? नोंखौ आं हगारबाय कल्पना, गोदो जा रायलायदोंमोन बेनि गोथार खुन्दुंखौ आं बसʼबाय कल्पना। नों आंखौ नागारनो हासिगौ ! मा मुलाम्फा सासे खाना मानसिजों थानानै गावनि जिउखौ फैमाल खालामनानै ?
"सि, बिब्दि दाबुं आदा, आंनि बिखाया गावो !"
शान्तिया अजितनि थिङै मोजां जानानै बिनि गोदोनायाव आखाइ ,बिलिदबाय थायो।
"कल्पना आंनि, नों साबित्री, नों बेहुला, नों चिन्ता, नों दमयन्ती, नों जयमती, नों नाइटिंगेल, कल्पना नों सती, मोदाइजो, मानसि नङा, मानसि महरै मोदाइजो।"
अजिता शान्तिखौ गोबाख्रबो। अजितनि बिखा खंख्लाया शान्तिनि बिखा खंख्लाजों नांजाबो। शान्तिजों अजितजों फिथोब थोबसेयाव मानै एमफौ थानाय बायदि जायो। थोनथोन मोनबा शान्तिनि मेगननिफ्राय मोदै गʼयो। गुदुं मेगन मोदै।
कल्पनाया बावलांबाय अजितखौ । आरो बावलांबाय गाव अजितखौ बुंनाय- "नोंखौ नङाबा आं बे मुलुगाव रावखौबो हाबा खालामा नोंनो आंनि जिउनि मोदाइ" बाथ्राखौ। बे मुलुगाव अजित होननाय सोरबा सेंग्रा दंबावोब्ला बेखौ बियो मिथिया।मिथिगौ बियो प्रेमधरखौ। शान्तिमोननाव दाना खनसेबो फैला बियो। फा उन्दैनिफ्रायनो बियो शान्तिमोननाव थांलाय फैलाय खालामबाय थादोंमोन। दिनै शान्तिमोननाव थांनाय सुलुखौ बियो बाथेबाय, जोथेबाय। फा शान्तिजों बिजों गोदोनिफ्राय लोगोमोन- आमथा-आमथा।
शंकरा मेडिकेल पास खालामनानै राँचीयाव थांनानै "आइ स्पेसेलिस्ट" जानानै प्रेकटिस खालामनानै उनाव पार्सनेल जʼखायथाम बेडनि नार्सिंहʼम खुलिदों। शंकरा सुशान्तनि बिसिगि। शान्तिया बिखौ बिदा असेबादि फुजियो अनो। शान्तिनि खुगानिफ्राय बियो अजितनि खैफोदखौ खोनाबाय। शान्तिया बिखौ लोगो मोनबायथाय बुङो- मेगननि गोरों गोरा डाक्तार लाबोनो। शंकरा बेखौनो मिथिबाय शान्तिया कल्पना जाफ्लानायखौ। नाथाय बेफोर बाथ्राखौ शान्तिया रावनोबो दाखिन्था होन्नायखाय स्रि-स्राय लाखिदों संकरा।
साना एसे देदेनबाय। सुग्लायबाय।
शान्तिया गावनि नʼवाव जʼनानै खन्थाइ लिरबाय थादोंमोन। बे समावनो संकरा हाबफैयो। हाखु-दाखु खन्थाइखौ गान्दुसिङाव दोनखोमायो शान्तिया । शान्तिनि बिसिनायाव जʼनानै सोङो शंकरा- "मा लिरामोन शान्ति ?"
"सि, शान्ति दाबुं, खोनागोन।
"औ सबावदोंसो आं, आदसा बुंनायसाय मा लिरामोन कल्पना ?"
"लाभ लेटार।" मिनिनानै बुङो शान्तिया।
"नों लाभ लेटार लिरनो रोङा ?"
"माथो रोंगौ ?"
"खन्थाइ, सलन्थाइ ना मेथाइ। गʼमामा बेफोर खन्थाइगिरिफोरनि बावदा हाबा।"
"बोरै ?"
"बोरैथो बुंदों नों, फुल बिबाराखि मिनिनो रोंगौ। दाव खौऔ नि खौ-औ गाबनायाखि खोनासंनो मोजां ? थु !"
"आदसा थाथोंसै बेफोर, आं जाम्बिना बेफोरखौनो मोजां मोनो, बुंनायसाय आदा बहाबा डाक्टारनि........!"
"मोनबाय।"
"मोनबाय। बʼहा ?" जʼनायनिफ्राय दुबफुं सिखारनानै सोङो शान्तिया।
"डाः ग्रीमउइग, लण्डननि सासे जोबोद गिदित "आइ स्पेसेलिस्ट " दा आंनि नʼवाव दङ। नाथाय जोबोद दुखुनि बाथ्रा बियो जʼखायसे सानथामनि उनाव लण्डनाव थांफिनगोन। मानोना हʼजों नʼवाव बिसिया थैहां थैहां लुमजादों। आंसो खुनुरोखोमै लाखिदों। नङाब्ला दिनैनो थांनो ओंखारबायमोन।"
"हागोन ? हागोन बियो अजितनि मेगनखौ मोजां खालामनो ? हांफ्ला सिफ्ला सोङो शान्तिया।
"हानो हागौ, मानोना बियो जोनोमनिफ्राय खाना जानायफोरखौबो माथो मोजां खालामनो हागौनो। नों गाबोन आंनाव अजितखौ लानानै थां। आं थांनोसै।"

"साहा लोंलांला होमबा ?"
"ओहो, आंहा गोनांथार मोनसे खामानि दङ। "बिब्दि बुंनानै ओंखारलाङो शंकरा। शान्तिया रंजायोबो दुखुबो जायो।बियो रंजायो "अजिता मोजां जाफिननो हागौ" होन्नानै। आरो दुखु जायो "बियो मोजां जाब्ला गाव खाथियाव थानो मोननाय नंला, बिनि जायगायाव थागोन कल्पना।" मिथिगौ बियो अजिता मोजां जाब्ला कल्पनाया सिथाबफिनगोन। अजिताथʼ गावखौ सैया। अजिताथʼ लुबैयाखै, बियाखै शान्तिनाव, अननाय सिबिनाय।गावसो गावनि बिखानि जोबनोगैयै अन्नायनि बाख्रिनिफ्राय बहनै बहनै अजितनो अननाय, मोजां मोननाय, सिबिनाय होदों। बेवहाय अजिता शान्तिखौ खाथियाव लायोब्लाबो, शान्तिखौ बैथालि होननानै रायब्लाबो गोरोन्थि जाया। थेवबो, थेवबो आं अजितखौ मोजां खालामनो नाजागोन, गोसोनि मोजां मोन्नायानो मोजां मोनगुबै। आरो मानसिया मानसिखौ फुजिनांगौ, सिबिनांगौ। हजरत महम्मद, बुध्द, नाइटिंगेल मोनहा बेसेबा लामायाव गाराय जानानै गोग्लैनानै थानाय सैमाफोरखौ मोजां खालामदों, अनदों। होमबा ?" बायदिसिना साननानै शान्तिया अजितनि खाथियाव थाङो। अजिता बेनि आखाइ फारनैखौ बिखायाव गोबानानै लायो। शान्तिनि मेगन थाइनैनिफ्राय मोदै गʼयो रʼरʼनो। आरो गʼबोयो गोलाव हांमानि देंखो।

गु
अखानानै शान्तिया अजितखौ शंकरनि "नार्सिं हʼमाव लाङो। बेवहाय 'डार्क चेम्बार'आव गोबावयैनो डाः ग्रीमउइगा अजितनि मेगनखौ लेन्स आरो 'रटिनʼस्कʼनʼजों फोरमान खालामो फोरमान खालामखांनाय उनाव सोंबाय शान्तिया फोरमान खालामखांबाय डाः ग्रीमउइग ?"
"औ।"
"मा नुखो ?"
"मेगन सिङाव खुनु पार्टसावनो जेबो गाराय गैया। खालि कर्नियेल अर्पासयआलʼ......।"
"एसे...एसेसो...मिजिं ?"
"आं सानो कर्निया ग्राफटिं देहायाव सुनो हायोब्ला अजितनि मेगना मोजां जानो हागौ।"
"मोजां जागोन। मोजां जागोन ?- मोजां जागोन नों बुंदों डाः ....!
नों बारा उसुखुथु जानाङा कल्पना !जौसेखोन्दोखौनो नों आसा खालामनो हागौ। आं बेखौनो बुंदों हयथʼ मेगन नोजोरखौ मोनफिननो हागौ। शान्तिनि नामखौ शंकरा डाः ग्रीमउइनो 'कल्पना' होननानै खिन्थाखादों।
"बिब्दिब्ला खनसे नाजाजाया बियो डाः ग्रीमउइग ?" संकरा बुङो। "नाथाय डाः संकर, नोंथʼ मिथिगौ जʼखायसे उनाव आं इण्डियाखौ नागारलांगोन ,बेनि सायाव...।"
"मा बेनि सायाव डाः ग्रीमउइग ?" गाबा मोखां जानानै सोङो शान्तिया।
"बेनि सायाव माने कर्निया लगायनांगोन जे आं खालामगोन कर्नियाखौ नों बʼहा मोननो कल्पना ? कर्नियाखौ गोरलैयै मोन्नाय जाया कल्पना ।"
"खुनु राहा गैया डाः....?"
"इण्डियायाव थʼ नों कर्नियाखौ ,मोनखाया। जोंनि हादराव सोरबा सोरबा गाव गावनि कर्नियाखौ दान खालामलाङो। थैनायनि उनाव बे कर्नियाखौ मोनो।"
"आदसा आं नाजागोन।" शंकरा बुङो।
बिखायाव हाजासे दुखु लानानै अजितखौ लानानै नʼवाव फैफिनो शान्तिया। लामायाव सोंबोयो अजिता- "डाक्तारा मा बुदों ?"
"एसे मिजिं दङ।" कारनि खिरखिखौ फांनानै बुङो शान्तिया।
"हो। आं मिथिगौ, आं आरो मोजां जाला। आंखौ गथʼ गोर्लै सानदों डाक्तारा एसे मिजिं दङ होननानै बुरखायनो।"
"नों हामगोन आदा, जिंगादासि।"
" जाथावै कल्पना जाथावै "
शान्तिनि मेगननिफ्राय मोदै गʼयो मानोबा।
शान्तिया सानै-हयै थि खालामो जुदि शंकरा 'कर्णियाखै मोनाखिसै' बुङोब्ला गावनि मेगननि कर्णियाखौ होनो। बेसेबा मानसिया मालायनि थाखाय जिउ होयो ? हरिशचन्द्रवाथʼ दान होनायनि थाखाय सातजार्ल्ला जानांदों। बिसि-फिसा फाननांदों राज्यो-राजपाट गारनांदों। शिबि राजाया मासे दाउथुनि जिउखौ रैखा खालामनो थाखायनो आखान्थिनि मोदोमखौ फार्ला-फाथारजों दाउथुनि मोदोमजों समान सुनानै होनांदोंमोन। दधीची मुनिया मोदाइफोरनि मोजांनि थाखाय आरो बिसोरखौ रैखा खालामनो थाखाय गावनि हाराखौ होदोंमोन। बेउला, साबित्रीया गोथै फिसाइखौ हाजार बिजार सात जार्ला खरʼवाव रुजुननानै फोथांफिनदोंमोन। सीता, द्रौपदी, चित्ता, दमयन्तीया फिसाइनि उन उन हा-दै, हा-ओंखाम, हाग्राबंग्रा थाबायफानांदोंमोन। जयमतीया फिसाइनि देहाखौ जेबो हʼख्ला-हʼख्लि एबा बौनाय गैयाजासे लाखिनो थाखाय सातजार्ला जानांदों जिउ होनांदों। जʼवान डार्का गावनि जोनोमफुरिखौ लाखिनो थाखाय दावहा नांदों आरो उनाव जिउ गारनांदों। मुला गाभरुवा फिसाइखौ सुथारनाय सुथुरनि सायाव खिथेर होखारनो थाखाय आरो जोनोमफुरिखौ लाखिनो थाखाय रोन नांदोंमोन। बिफाजों "लाइट हाउस"आव थाफानाय ग्रेस डार्लिङा लैथोवाव गबʼनानै खैफोद जानाय मानसिफोरखौ बिफाखौ लानानै गावनि खैफोदखौ गारनानै उदांखालामदोंमोन। कर्णवा गावनि फिसाखौनो दानसʼनानै, गोदानानै ओंख्रि संनानै जानो लुबैनायनो होदोंमोन। राबियाआ थिउरिया माहाजोना गावखौ सात जार्ला खालामब्लाबो बिनि जिउनि मोजांनि थाखाय आनान गʼसाइनाव आरʼज गाबदोंमोन।
"होमब्ला ?" बायदिसिना सानो शान्तिया। बे समावनो हाबफैयो शंकरा। लोगो लोगो सुशान्तवाबो।
"मोनबाय आदा कर्णियाखौ ?" मोखां सोम सोम जानानै सोङो शान्तिया।"खाफाल गाज्रि, जोंनि इण्डियाआव दान खालामलांनाय कर्णियाखौ आं खोनायाखिसै। खुरखाव-खुरसि नागिरनानै आं बुजिबाय, जोंनि हादराव कर्णिया मोननाय माने अख्रांनि हाथर्खि मोनहानाय। समाबोथʼ बारा गैया। सानब्रै-सानबानि उनावनो डाः ग्रीमउइगा गावनि हादराव थांगोन। मा राहा ?"
"साथामजों मेगनजों मेगन नायो। उनाव शान्तिया बुङो- "अजितनि अपारेशना जागोन।"
"जागोन ! बोरै ?" सोमो नांनानै सोङो सुशान्त आरो संकारा।"
"जागोन" आं बुङो ! आं होगोन कर्णिया, आंनि मेगन थायनैनि कर्णियाखौ आं होगोन !"
"नों होनो ?" सुशान्तनि खरʼवाव जोमै गैयाबानो सारन्थाइ गावो।
"औ ! आंनि मेगननि कर्णियाखौ आं हागोन।"
"मा फाग्लि बायदि बुंखौ ? सुशान्तवा रागा जोंनानै बुंबावो।
"मा फाग्लि बायदि बुंनो ? आं होगोन आंनि मेगननि कर्णियाखौ"

"नङा बिनानाव, बेयो जानो हाया। बिब्दि खास्रि-बिस्रि सान्नायखौ नों गार।" शंकरा बुङो।
"मा जानो आंनि मेगनजों ? बेसेबां बेसेन दङ आंनि मेगना ? अजिता इसेबां गिदिद मेलेमगोनां, बियो जुदि नुफिनबा बेसेबां मुलाम्फा जागोन बे हादरा, गासिबो हारिया ! बेसेबां देरगानो हागोन बरʼ हारिया। उन्दैनिफ्राय बेसे नायबाय आं। आं आरो मुलुगनि सात जार्लाखौ नायबाय थाला।"
"जानो हाया, जानो हाया।" फाग्ला बादि जानानै बुङो सुशान्तवा।
"आदा मानो बुजिया नों ? नों दोनै आंखौ गावनिफ्राय रासिन अनो, बे अन्नाया दसेलʼ। जों गाबोननो थैनायनि उनावथʼ जों आरो बिदा-बिनानावनि सोमोन्दोखौ मिथिनाय नङा। नाथाय....नाथाय जुदि अजिता नुफिनबा होमबा दुलाराय हारिनि थाखाय मोजां जागोन ! जाखारफिनथों बिनि सानसुमै सानस्रिया, जाखारफिनथों बिनि साननाया, जाखारफिनथों बिनि सिमां ...नों ..नों आंखौ हेंथा दाहो आदा ! आंथʼ थगायसुलि, फाथ्रिंगि फोथायखेबसʼ,मालायनिफ्राय मोजां मोननाय बहननानै लाग्रा !"
"सोर बुंदों नोंखौ थगायसुलि ? जों बुंनायावसो नों कल्पना जाफ्लादों ! नों सान्नानै नाय शान्ति-बिब्दि नोंनि सात जार्लाखौ आं नायनो हानाय नङा।" सुशान्तनि मेगनाव मोदै, खʼगायाव खोदै।
"मानो, बिब्दिब्ला नों आंखौलʼ मोजां मोनो ? हादरखौ मोजां मोना ? बिननावखौ मोजां मोननायावनो नों दाबो खाना जानानै दङ।" गाबो शान्तिया।
सुशान्तवा शंकारनि मेगनाव नायो। नुनो मोनो बेयो शंकरनि मेगन मोदैया बोहैग्लाबनानै अखा हाब्ला उखुमनिफ्राय अखाहादै गोग्लैनाय बायदि हायाव गोग्लैदों।
सुशान्तवा बुजिबाय शंकरनि बिखायावबो जिंगा, दुखुनि बारहुंखा।
"सिगां-उन साननानै बुंदों नों शान्ति ? गाबनानै सोङो सुशान्तवा।
"औ आदा, नों आंखौ बोरलʼ सानस्रि !"
"नाथाय नोंदि उनाव सातजार्ला जानांगोन !"
"जानांगोन, बेखौ आंबो मिथिगौ। नाथाय ,बे मा सातजार्ला, आं जुदि आंनि मेगननि कर्णियाखौ अजितनो होनो मोनाबा रासिन सातजार्ला जानाय बायदि मोनगोन आं ! गोसोनि गोजोन्नायानोथʼ थार गोजोन्नाय !
"आदसा बिब्दिब्ला अजितनि थाइसे मेगनालʼ अपारेसन जाथों। नोंनाबो थायसे थाथोंसै ?" शंकरा बुङो।
"ओहो बेयो जानो हाया आदा। दिनै आं कल्पना जाफ्लादों, एकट्रेस बायदि गावनो जादों, बिखौ जेब्लानाखि बियो मेगन थायसेजों नुगोन, होमब्ला बियो आंखौ रायगोन, मुगैगोन। बेनि रागा जोंनाय मोखांखौ आं नायनो हानाय नङा आदा।"
"होमब्ला नों मानोथो नोंनि मेगननि कर्णियाखौ होनो नागिरदों ?
"होनो नागिरदों आं हादरनि मोजांनि थाखाय, हारिनि बाख्नायजानाय एसे गोजौवाव गाखोहोनो थाखाय। आरो नोंसोर हेंथा होदों गावनि बिनानावखौ अननायनि थाखाय नङाना ? अजितनि एसेबां गिदिद सानसुमै गियान एसेबां गिदिद मिजिं नोंसोर बबे बिखाजों हुखुमोरनो नायगिरो ? बिब्दिब्लाथʼ नोंसोर मालायखौ, हारिखौ बुजिया मालायखौ साना, गावनिखौलʼ सानग्रा ! गाव गावनि बिदा-बिनानाव, बिमा-बिफानि अन्नायावनो खाना जानानै दङ। नोंसोरखि मिथिया-सार जगदीश बसु, गेलिलिवो, आर्किमिडिस, मेडाम कुरी, सार आइजाक निउटन, एलबार्ट आइनस्टाइन, थमास आलभा एडिसन मोना मुलुगनो मा जिनिस होलांदों मुलुगनि मानसिफ्रा बिसोरनिफ्राय मा जिनिस मोनदों ? आदा आंनि मेगन थायनैनि कर्णियाजों जुदि दुलाराय मुलुगा माबाफोर मुलाम्फा,माबाफोर गोदान जिनिस मोनोबा आंहाखि माबा खहा जागोन बे मोननैखौ होननायनि ? बुं..बुं..आदा नोंसोर मानो बुजिसेयावबो...।" गाबो शान्तिया।
"नाथाय..।" गाबा मोखाङै बुङो सुशान्तवा।
"मा नाथाय आदा ? बुं..बुं..आं कर्णिया होबा माबा नोंसोरनि हेंथा होनांगौ दङ नामा ?"
साननैबो सिरि।
सान्तिया सानो-जुदि मेगन थाइसेलʼ अजितनो होबा गावबो बे मुलुगखौ नुगोन। नाथाय जुदि अजितजों कल्पनाजों हाबा जाब्ला बिथʼ बिब्दिखौ नायनानै थानो हानाय नङा। नाथाय मेगन थायनैखौबो बियो होनो सानो। होमब्लानो कल्पना आरो अजितनि गेलेनाय, मोजां मोनलायनायखौ ,बियो नुनाय नङा ! होमबासो बिखाया एसे सुग्लायगोन।
शान्तिनि गाबनायखौ नुनानै शंकर आरो सुशान्तआ थानो हायाखिसै। शान्तिनि बाथ्रानि प्रʼप्राइटियाव, शान्तिनि गाबनायनि खाथियाव बिदा सानैया जेनो। यम राजायाबो साबित्रीनि बाथ्रानि फाखʼनाव जेननानै सत्यबाननि जिउखौ हरफिननांदोंमोन। सुशान्तवा सोंबायो- "मोजाङै उन सिगां साननानै बुंदोंथʼ शान्ति ?"
"औ आदा !"
जेबो बुङाबानो मोदै हुगारनानै ओंखारलाङो सुशान्तवा। शान्तिनि बिखाया गावो। खरʼवाव बारहुंखा बारो, सारन्थइ गावो सोरबा। शंकरा मा बुंगोन जानानै सिखारो। शान्तिया शंकरखौ खुलुमो।
"गाबोन अजितखौ लानानै थांगोन आं आदा।" मोदै हुगारनानै थेरनाय गारांजों बुङो शंकारा "थां"। शंकरा ब्लत ओंखारलाङो। शान्तिया बिसिनायाव थांनानै गान्दुनाव उरफ्लेनानै गाबो हाजासे। थेवबो बियो गाव साननायखौ सोलाया। शान्तिनि साननाया हाजोबादि। दलत।
कल्पनाया सेयाराव जनानै लाइजाम लिरबाय थादोंमोन प्रेमधरनो।
"आंनि बिखानि प्रेमधर।
नों दा मा खालामनानै दङ, आं बिखौ मिथिया। गोसो जायो-दानो नोंनिसिम खारब्रबलांनानै नों मा खालामदों बेखौ नायनो ! मानोना आंनि जावलिया गोसोवा नोंनिथिंलʼ खारलाङो। ओंखाम जाबा सानो आं-नोंबा ओंखाम जादोंना जायाखै, खिजानि ओंखाम जायाबानो आइला-जाइला सावगारि आखिगासिनो दङ। थाबायनायाव खोम बिलाइ,फाख्रि बिलायाव सिनथायनो नोंनि मोखां नुयो आं। खामानि मावनायाव खुरै थुरसिफोर सुब्ला खुरै थुरसिफ्राव थानाय एफा एनै दैयाव नोंनि सायखं नुयो आं, आर सिमाङाव...दाबुंसै । मैया हराव माबालायनो नों आंखौ लानानै मोनसे बिबार बारियाव थांदों। जोंनि खरʼवाव गेवलां अखाफोर। अख्राङाव एफा-एनै जोमै। गान्दु तुला बायदि। बिबार बारिनि खʼनायाव थानाय जाखुमा काञ्चन बिफां सायायाव जों जʼदोंमोन। थिक बे समावनो...।" बेसिम लिरबानो थाब हाबफैयो शान्तिया। शान्तिया जेब्ला हाबो कल्पनाया लाइजामखौ गान्दु सिङाव दोनखौमायो।
"मा लिरदोंमोन कल्पना ?"
"जेबो लिराखै। थौ बैयाव जहैनि।"
"जहैला, बेयावनो जजागोन।" खाथिनि चेयाराव जयो शान्तिया दसे सिरि। उनाव हांमा सुरनानै बुङो शान्तिया- "आदसा बुंनाय साय कल्पना, अजितनि मेगना जुदि मोजां जाफिनब्ला बेखौ जागोनना जवा ?"
कल्पनानि खुगायाव राव गैया। सिरि दावबʼ बास्रिनाय बायदि।

'मानो सिरि थाखो ? बुं बुं कल्पना नोंजों आंजों बिबʼ बिनानावनि सोमोन्दो"
शान्तिनि बाथ्राखौ खोनानानै बावलांफिनबाय कल्पनाया प्रेमधरखौ।
खुनुरोखोमै बुङो- "जगोन।"
"बिब्दिब्ला खोनासं-शंकरा नोंनो रादाब हʼरोब्ला नों शंकरनि नार्सिंहʼमाव थां। दाबो अजिता मिथिया नों एंगारनायखौ। आं नोंनिनो नाम लाफ्लानानै बिखौ मोजां खालामनो नाजागासिनो दङ। फरेइननिफ्रय फैनाय डाः ग्रीमउइगा मेगनखौ फोरमान खालामनानै बुंदों कर्णिया मोनब्ला हामनो हागौ होननानै। ओंखायनो आं आंनि मेगननि कर्णियाखौ होनो सानबाय अजितनो। नाथाय खबरदार हाय मोजां जाखांनायनि उनाव जुदि सोरबा आंखौ अजिता नुसनबा बुंनांगोन शान्तिया सुनि फोमोननाय समाव बेरफ्रुजानानै खानि जानांदों ! आरो बुंनांगोन- एसेबां दिन आंनो नोंनि खाथियाव दंमोन ! मानोना थार बाथ्राखौ खोनाबा नोंनि जिवानोथʼ सुखि जानो हानाय नङा। बुजिबाय कल्पना ?"
कल्पनाया गलʼनो शान्तिखौ नायो। बियो सानाखैमोन लैथोयाव गोमानाय आस्थामखौ मोनफिनगोन होन्नानै।
मा बुंबा गाहाम जागोन बियो नागिरबाबो मोनाखिसै। एसेबां दिन शान्तिखौ गावनिख्रुय उन्दैसिन, जाम्बिसिन जाम्बिसिन सानबोनाय कल्पनानि देरगानाया दिनै मानोबा डुब्रि हाग्राजों समान गाहाय जाबाय। सानबाय बियो शान्तिया मोदाइजो, नैजि जौथायनि सती हिनजाव।
"सान्ति ?"
"मा ?"
कल्पनाया शान्तिखौ गोबायो।
"आं थांनोसै कल्पना, नों आंखौ बोरैबा साननो हागौ, नाथाय अजिता सान-हर "कल्पना कल्पना" होन्नानै गाबज्रिनायावसो सहायनो हायैनि आं कल्पना जाफ्लाना आरो फोलानांदों- शान्तिया सिमलायाव बारहावा सोलायनो थांदों होननानै ! नाथाय खबरदार बेफोर बाथ्राखौ रावनोबो खिन्थानो मोननाय नङा।"
"ओनदे।"
शान्तिया कल्पनाखौ खनसे आथिंनिफ्राय खरʼसिम नायथʼयो। बियो मिथिगौ गाव आरो कल्पनाखौ नुनाय नंला। मानोना अजितनि अपारेसननि उनावनोथʼ बियो खानि जानांगोन। बे समावनो रुवाथी गायस्रिया कफि कापनै बिसोरनि खाथियाव लाबोनानै होफैयो। कफिनि कापनिफ्राय उखुन्दैया फाखन जायै जायै बहाबा बिरलाङो।
"फुं आरो मोनाबिलि नङाब्ला आं कफि लोङा कल्पना, आं थांनोसै आं बुंनायखौलʼ थिक लाखि दे !" होन्नानै ब्लद ओंखारलाङो शान्तिया।
मानसिया रावबो खानि जानो लुबैया नाथाय शान्तिया गावनो जानो लुबैदों। आन्दासाव अजितखौ मोजां मोन्नायनि थाखाय। शान्तिनि मोजां मोननाया गोथार, गोथौ, जिनिद गैयै, खोल खोल । बिनि मोजां मोननाया महरखौ नुनानै जोनोम लायाखै। नाथाय कल्पनानि मोजां मोननाया शान्तिनि नङा। कल्पनानि मोजां मोननाया थौले, माराम जानाय। कल्पनानि मोजां मोननाया खुगायाव थायो आरो शान्तिना बिखायाव।
कल्पनाया माबा सान्नानै कापनि कफिनि उखुन्दैखौ नायो। कापनि कफियाव अजितनि मोखाङा सिखारो। प्रेमधरनि मोखाङा कापनि कफिनि दहौवाव गोमोरलाङो। माबा सान्नानै कल्पनाया गान्दुसिंनिफ्राय गाव प्रेमधरनो हरनो लिरफ्रामनाय लाइजामखौ सिथुमनानै कफिनि कापाव गारसनो। लसै लासै बे लाइजामा सिजोबनानै दसे गोबावजों लाइजामखौ कफिनि कापनिफ्राय बोखांनानै नायब्ला नुनो मोनबाय कल्पनाया लाइजामनि आखरखौ मोनसेबो सिनायनो हालिया,गासिबो नांद्लाजोबबाय। कल्पनाया गोलाव हां बोनानै गोसोनि बाक्सुवाव जोबनाय प्रेमधरनि सावगारिखौ बहननानै बे बाक्सुवाव अजितनिखौ जोबफिनो। गोदो अजितजों गावजों गेलेनाय रंजानायनि जारिमिननि बिलाइखौ गांफा गांफा बोद्लाफिनो कल्पनाया। मिनि खुसियै।

जि
अजिता चेयाराव जनानै गलʼ नायबाय थादों। जेरैबो खोमसि, दरसि। गोजौवाव मा दङ, गाहायाव मा दङ, बियो एसेबो मिथिया। अखा हादों ना सानदुं दुंदों बियो मिथिया। दसे गाबज्रियो बेयो- "कल्पना !"
शान्तिया खाथियाव फैयो। बेनिफ्राय फाफ्लियाव आखाय होयो।
"आदा !"
"मा ?"
"दोनै नोंखौ अपारेसन खालामगोन। डाः ग्रीमउइगा बुंदों नोंनि मेगना एसेबां गिज्रा जायाखै। गाव अपारेसन खालामनानै मोजां जाहोनो !"
"हो ! आंखौ अपारेसन खालामगोन ? मोजां जाफिनगोन आं ! थार ?? थार ???"
"औ आदा।"
अजिता गोसोनि रंजानायजोंनो शान्तिखौ खाथियाव बोबोनानै बिखायाव गोबानानै लायो। शान्तिया बुजिबाय- अजिता गावखौ गोबानाया बेयो थुंगेनाय गोबानाय। दोनैनिफ्राय बियो आरो अजितनिफ्राय मोन्नायखौ नंला।"
शान्तिया अजितनि खानायाव आखाइनि आसि सोब्रʼनानै बिलिदबाय थायो।
"दामोनथों आं अजितनिफ्राय मोजां मोननाय। मुगैथों अजिता आंखौ, थेवबो आं बिनि मोजांनि थाखाय खामानि मावगोन। मोजां मोननाया खुगायाव, मोदोमाव थाया, थायो बिखायाव।" सानो शान्तिया। दʼसे थानानै शान्तिया टेक्सियाव अजितखौ लानानै अपारेसन खालामनो लाङो। शान्तिया गोसो जानानै गावनि सातजार्लाखौ लानो ओंखारलांनायखौ नुनानै सुशान्तवा गोलाव हांमा सुरनानै आलमारिनिफ्राय गंनै ब्राण्डिनि डिंग्रि हानो आरो लोङो ग्रद आरो ग्रद।
गासिबो बाथ्राखौ खोनानानै डाः ग्रीमउइगा बुंबाय-नङा नङा बिब्दि जानो हाया बिब्दि जानो हाया ! बिब्दि खास्रि बिस्रि आं मावनो हाया कल्पना !
आंहाबोथʼ बिखा होन्नाय मोनसे जिनिस दङ। बेयो आंजों जानाय नङा। आंखौ निमाहा होदों। नों सासे लाइमोन सिख्ला, नोंनि बैसोवाथʼ जेबो जायाखै। जोंनि हादराव नोंखौ गथʼ गोर्लैसो बुंगोन। नोंनि गुस्थियाव सेरबाथʼ दानो आहार गʼगोन।"
"नाथाय डाः ग्रीमउइगा आं आंनि जिउनिख्रुयबो अजितनि जिउखौ रासिन बेसेन दङ सानो।"
"कल्पना.....।"
"बियो सासे बिज्ञानी, बियो सासे जिनियास। हादरनि मानसिफ्रा बिनिफ्राय बसे मिजिं लादों। आरो आं ? सासे नेहाद जाम्बि हिनजाव ! मा होनो रोंनो आं हादरनो !"
"सोर बुंदों होनो हाया ! मेडाम कुरीया बोरैथो....।"
"बहा मेडाम कुरी, बहा आं ! बेनि सायाव जुदि मेगन थायनै मोन्नानै बिनि मेगना मोजां जाफिनबा हादरा बिनिफ्राय बेसेबा मोनगोन, बेयावनो आं गोदान जिउ मोननाय बायदि मोनगोन। आं आरोबाव जोनोम मोनफिनगोन । नों बारा गोबाव समखौ खहा दाखालामसै डाः ग्रीमउइग । आंनि मेगन थायनैनि कर्णियाखौ लानानै बिनियाव सुसन्नानै बिनि मेगनखौ मोजां खालामदो।"
"नाथाय कन्पना डेबि, बे गेरेन्टिखौबो आं होनो हायाखै ।जदि आं अपारेसनाव देरहायाब्ला ! बिब्दिब्लाथʼ सानैबो खाना-खानि जानानै थानांगोन।"
"जाथों, बेनि थाखाय नों जिंगादासि डाः ! नों अपारेसनलʼ खालामदो।" गाबनानै बुङो शान्तिया।
डाः ग्रीमउइगा बुङो शंकरखौ- "सैथि, बिब्दि मोजां मोनलायनायखौ आं नुवाखै। नाथाय आंनि गोसोवा बुङाखै-बिनि मेगननि कर्णियाखौ अजितनि मेगनाव सुसन्नाय जाथों ! फा बिनि खाराव-माराव बनायखौ.. आं..आं..मा खालामबा गाहाम जागोन डाः शंकर ?"
शंकरा सिरि।
दʼसे थानानै बुंबावो डाः ग्रीमउइगा- "नों सानै-हयै बुंदोंथʼ कल्पना ?"
"औ !" गाबो शान्तिया।
बिब्दिब्ला मोनसे सर्तयावसो आं.........!"
"मा सर्त.....?"
"आं नोंनि मेगननि कर्णियाखौ मोनसेलʼ लानानै अपारेसन खालामगोन नोंनाबो थाइसेलʼ थाथों अजितनाबो थायसेलʼ जाथोंसे ।"
"मेगन थायसेलʼ जों मा मुलाम्फा जानो डाः ग्रीमउइग, नायथायनाय आंनो नङा। बुनो थांब्ला मेगन थायसेजों लेबʼरेटरीयाव प्रेकतिकेल खालामनो बायदिसिना खामानि मावनो अजितहा असुबिदा जागोन। नों बिब्दि रावखौ दाबुंसै डाः ग्रीमउइग। नों मेगन थाइनैबो...।"
आंबो बेसे बुजायबाय डाः ग्रीमउइग एसेबो लाया।" गिसि गारांजों बुङो शंकरा।
"बिदाया मा बुंदों ?"
"सुखेया जेबो बुङाखै ?"

"बुङाखै ?" गोमोयो डाः ग्रीमउइगा।
"ओहो !"
" सोमोनांथाव ! जेरै बिदा एरै बिनानाव ।"
जाम्बा बायदि गलʼ नायनानै बुङो डाः ग्रीमउइगा । बियो गोमोयो शान्तिनि मोजां मोननायखौ नुनानै। सानो बियो बे मोजां मोननाया गोथार। गोबाव माबा साननानै बुङो डाः ग्रीमउइगा-बिब्दिब्ला अपारेसननि थाखाय थियारि डा: शंकर आं अपारेसनखौ खालामगोन ,अपारेसनखौ आं खालामसिगोन । नाथाय आं अपारेसनखौ खालामनानै जोंनि हादराव थांगोन। नों जʼखायसे सानथामनि उनाव अजितनि मेगननि बेण्डेजखौ खेवनांगोन। मा, राजि डाः शंकर ? राजि कल्पनान देबी ?
"आं रादि डाः ग्रीमइउग।" शान्तिया बुङो।
शंकरा सिरि थायो।
"कल्पना, बे खामानिखौ मावनायनि थाखाय आं गडजों उनाव सेरजासिगोन। नोंनि खाराव-माराव आरʼज गाबनायाव आं बिब्दि खास्रि बिस्रि खामानिखौ मावनांनोसै।डाक्टारनावबोथʼ बिखा थायो, अननाय थायो, बेखौ नों मानो बुजिना कल्पना ?"
"मा खालामनो डाः ग्रीमउइग, हादरनि मोजांनि थाखायनो बिब्दि.....।"
"बुजिगै कल्पना, हादरनि मोजांनि थाखाय नों गावनि मेगननि कर्णियाखौ होनो नायगिराखै। होनो नायगिरदों नों नोंनि बिखानि मोजां मोन्नायनि थाखायसो। नङा ना ? शान्तिया गलʼनो डाः ग्रीमउइगनि मोखाङाव नायो। जेन बिमा गावथारजानाय मै फिसा।
डाः ग्रीमउइगा शंकरनि नार्सिं हʼमाव शान्तिनि मेगन थायनैनि कर्णियाखौ लानानै अजितनि मेगन थायनैयाव कर्णिया सुसन्नाय जाबाय। बेनिफ्राय उनाव मेगनाव बेण्डेज खाना होनानै रुम मोन्नैयाव आलादा आलादा फुथुनानै दोनबाय। उनाव बाहेराव ओंखारनानै शंकरखौ खाथियाव लेंहरनानै बुंबाय- डाः शंकर, पेसेन्टनि बेण्डेज खेवनाय बिबाना नोंथांनि। आंथʼ गाबोननो थांगोन। नोंथʼ मोनथिगौ आंनि खैफोदखौ........।"
"बे बिबानखौ आं लाबाय, बुंनायसै- डाः ग्रीमउइग, नोंथांनि फेटिगनि .......।"
"बे खामानिनि थाखाय आंनो जेबो नाङा डाः शंकर। आंखौ लाजिदाफोनां। कल्पनानि मोजां मोननायखौ नुनानै आं गोमोबाय। बेनि खाथियाव आंनि खरʼवा गंग्लायो। कल्पनाया जोंनि असे बिनानाव। नाथाय फंसे बाथ्रा,खबरदार बेण्डेज खेवनाय समाव एसेबो उसु खुथु दाजा।
"आदसा, बेनो जागोन।"
"अʼके।" हेण्डसेक खालामो डाः ग्रीमउइगा शंकरजों।
अखानायै एरʼफ्लेनजों डाः ग्रीमउइगा लण्डनाव थाङो।
एरʼफ्लेना जोमै सिं सिं बिरलाङो एं-एं-एं-आं आं आंनो। एयारपʼर्टाव गसंनानै बन्थ-मुरा बायदि दलद थानानै शंकरा नख्रांथिङै फ्लेना नुवा जाजासिम नायहरबाय थायो। बिनि बिखाया खंख्ला जायो। शंकरनि मेगननिफ्राय मोदै गʼयो थरथिंसे। मानोबा।
शंकरा अजितनि खाथियाव थाङो । शंकरखौ अजिता मिथिखागौ। सानसे समाव बिसोर लोगोमोन। दा सानैबो गाव-गावनि खामानियाव थानायखाय नुखायाखैमोन।
"सोर, शंकर ?"
"औ।"
"कल्पनाया बोरो शंकर ?"
"डाक्तारा हेंथा होदों कल्पनाखौ नोंनि खाथियाव दोननो। मानोना नों हयतʼ गोजोन्नायजों बाज्लखांनो हागौ। होम्बाना...।"
"हो ।"
"नों एसेबो जिंगादासि अजित नों मोजां जासिगोन।" अजितखौ बुजाय- सोमजाय शान्तिखौ फुथुनानै दोननाय रुमाव हाबो शंकरा।
"शान्ति।"
"मा आदा ?"
"मा जानो ?"
"ओहो।"
शंकरनि मेगनाव मोदै। नुनो मोनबा हयतʼ शान्तिया बुंगौमोन- "सि दागाब आदा।"
"आदा।"
"मा बिनानाव।"
"नों मोनसे खामानि माव ! आं अजितनि बेण्डेदनि खेवनाय समाव कल्पनाखौ बेवहाय फैनो थिनदोंमोन। नों दा स्रोत खिन्थाहरदो गावसोरनावनो अजितखौ लांनानै बेण्डेजखौ खेवसिगोन होननानै। मानोना बेवहाय खेवबाथʼ आंखौ मिथिगोन अजिता। मिथिबाय सानगोन बियो आंखौ- शान्तिया संगालि, थगायसुलि मालायनि मोजां मोन्नायखौ सेखग्रा फाथ्रिंग्रि।"
"आदसा, बिब्दिनो जाथों बिनानाव।"
शान्तिनिफ्राय अजितनि खाथियाव थांनानै बुङो शंकरा- "अजित।"

"मा ?"
"मेगननि बेण्डजखौ कल्पनानि नʼवाव खेवगोन। मा जाखादों सुशान्तमोननि नʼवाव आरो थांनो ? नङाना ?"
नों थिकखौनो बुंदों शंकर। आंबो बेखौनो बुंनो नायगिरदोंमोन। अजितनि रावखौ खोनानानै हसिख्राव हसिख्राव गाबनो लुबैयो शंकरा। थिक बे समावनो सुशान्तवा हाबफैयो। बेनिफ्राय मेगननि फावजों शंकरखौ लेंहरनानै शान्तिखौ फुथुनानै दोननाय रुमाव लिंलाङो। शान्तिनि मोखांखौ खनसे नायनानै गोजांस्रिवो सुशान्तवा। एखेबारे देहाया रानज्रिं खुज्रिं जालांबाय। आखाइ फारनैजों मोखां फांथेनानै ब्लद ओंखारबोनानै टेक्सियाव गाखोनानै स्टियारिं हमनानै गोलाव हां बोयो। "हे गʼसाइ, आंनि खाफालाव बेखौसो लिरामोन।"
सुशान्तवा सानो। बेनिफ्राय टेक्सिखौ सालायो बियो दाव बिरनाय बायदि। शंकरा जेबो बुंश्लाबनो मोनाखिसै। बुजिबाय बियो सुशान्तनि दुखुखौ, दाहाखौबो।
नʼवाव फैनानै टेबिलाव आखाइ दोननानै आखाइ सायाव खाफाल होग्रांनानै जिंगासियो सुशान्तवा। बिनानावनि इयुनजिउखौ साननानै बियो गाबो। हाजासे। 'दिनैनिफ्राय बिनानावा खानि जाबाय ।मुलुगनि जेबो मुवाखौनो बियो नुनो मोनला। दिनैनिफ्राय बियो आरो मुलुगनि महरखौ नायनानै खन्थाइ, सलन्थाइ लिरनो मोनला।" बायदिसिना सानो सुशान्तवा। "आं !" होननानै गावनि खाफालाव सौवो सुशान्तवा। बिनानावखौ बियो गावनि जिउनिख्रुय रासिन अनो, मोजां मोनो। दिनै बे बिनानावानो गोसो जानानै गावनो सात जार्लाखौ बिखायाव गोबानानै लाबाय। बिब्दियाव सुशान्तवाखि बिनानावनि सातजार्लाखौ नायनो हागोन ?
हाया।
ओंखायनो जाइला-जाइथा जानानै टेबिलनि ड्रयारखौ बखʼयो बियो। बेनिफ्राय गंसे डिंग्रि फिसा बहननानै डिंग्रिनि लेबेलखौ नायो बियो। लेबेलाव लिरदों-बिष, उनाव ड्रयाराव थानाय लाइजाम गांसेखौ गलʼनो नायो बियो। जेब्ला इरामुतीया हाबा जायो होम्बा लिरदोंमोन बे लाइजामखौ सुशान्तवा। लाइजामा सʼसेलʼ-
सैनाय एरामुती,
नोंनि हाबायाव दामनाय बेण्डपार्टिनि देंखोवा आंनि खोमायाव बिष लुनानै होबाय। आं नोंखौ मोजां मोनो नाथाय नों आंखौ बुजियाखिसै। बुजिनोबो नाजायाखिसै। आंबो बुंफ्लाङाखिसै। मानोना आंनि बिखाया गावो, खुगायाव गेवा। नों नङाबा आंनि जिवा फैमाल। नोंखौ बे उजिगासेयाव मोनला जेला मा मुलाम्फा आरो थांनानै थानो ? ओंखायनो आं दोनै थैनो नागिरबाय बिष लोंनानै....।" बेसिमलʼ लिरदोंमोन, सुशान्तवा। बे दिनाव बिषखौबो लोंनो हायाखै सुशान्तवा शान्तिनि इयुन जिउखौ गोसोखांनानै। आरो बिखौ अन्नायनि थाखायनो । दिनै बे शान्तियानो......। सुशान्तनि बिखाया गावो। बियो थाबनो डिंग्रि फिसानि समफ्लाखौ बखʼनानै खुगायाव गʼ लुसʼनो। दʼसे थानानै चेयारनिफ्राय ज्राम गोग्लैयो सुशान्तवा। बिनि बिखा समफ्लʼवा थेर-बेथेर जायो। थैनायनि सिगां बिनि खुगानिफ्राय गʼयो- "आंनि बिखानि अनसुलि बिनानाव शान्ति ! नों थादो बैतरणी दै बारनानै आं नोंखै नेहैनोसै। थादो बिनानाव !! थादो !!!"
नारायणा गाबै गाबै शंकरनो खिन्थाफैयो-सुशान्तवा गावजों गाव फुथैना लानायखौ। बे रादाबखौ खोनानानै शंकरा नारायणखौ लानानै सुशान्त मोन्नाव थाङो। शान्तिया गाबो हाजासे, फेफे-फुफुनो। बियो मिथिबाय सुशान्तवा गावनो फोथैना लानायनि दायनिगिरिया गावनो। बिखा सौवै सौवै गाबो शान्तिया। बिनि खानि मेगननिफ्राय मोदै गवाबानो गयो थै, गोजा थै। बिदानि मोखांखौ थोजासे हाजासे नायनो लुबैयो शान्तिया। नाथाय बिनि मिजिंनि अरा गोसोयावनो थ्रोब गोमोरो। मानोना शान्तियादि खानि।
गʼयेन्दा, दारʼगा, पुलिसा सुशान्तवा गावनो फोथैना लानाय रादाबखौ मोन्नानै माबाफोर जारिमिन दङ साननानै फैयो आरो सुशान्तनि उन्दुग्रा रुमखौ नायदिङो। बिजिर बिजिर नायगिरनानै मोनो बिषनि डिंग्री आरो गांसे लाइजामलʼ, सानसे समाव इरामुतीनो होनो लिरनाय लाइजाम। लाइजामखौ नुसन्नानै बिसोरो सानबायनाय, सुशान्तवा इरामुतीखौ मोनैनि थाखायनो गावखौ फोथैनानै लादों। अखानायै गेजेटाव ओंखारबाय गिदिद गिदिद हांखोजों लिरनाय- "सुशान्त एम.एस.सि.आ गावखौ फोथैनानै लादों आरो फोथैनानै लादों इरामुती होन्नाय सासे हिन्जावखौ मोनैनि।" बे गिदिद गिदिद हांखोनि उनाव सुशान्तनि जारिमिन। गासैबो जारिमिना इरामुतीखौ लानानै। नाथाय सुशान्तवा जे मानि थाखाय, सोरनि थाखाय थैदों बेखौ रावबो मिथिया। खालि मिथिगौ नारायण, शान्ति, कल्पना आरो शंकर। इरामुतीया रादाब बिलायाव बे रादाबखौ फरायनानै सानबाय-बेबा सोर इरामुती। आन्दासाव आं नङा मुलुगाव बेसेबा इरामुती हिन्जाव दङ।

जिसे
अजितखौ अपारेसन खालामनाय खौरांखौ कैलाशा मिथिबाय, कल्पनायाबो शंकरनि खुगानिफ्राय मिथिबाय-अजितनि मेगननि बेण्डेजखौ थाबसिनावनो खेवगोन। बे खौरांखौबो कैलाशा कल्पनानिफ्राय मिथिबाय। बिमा-फिसा साथामजों रायलायनानै थि खालामबाय- एसेबां दिन कल्पनायानो बिनि खाथियावनो दङमोन होननानै बुंनो आरो कैलाशा फोलानो नागिरबाय- एसेबां दिन बेयो दिल्लीयावनो दंमोन होननानै। मुलुगा बिब्दिनो।
नायैनो नायैनो जʼखायसे सानथामा थांबाय ! दोनै अजितनि मेगननि बेण्डेजखौ खेवगोन। मुलुगखौ नुनो मोनगोन बियो गोदोनि बायदि। अजिता आरो गोदान जोनोम लागोन। टेस्कि गंसे खारबोनानै कल्पनामोननि बिल्डिं मोखाङाव थाफैयो। बे टेक्सिनिफ्राय ओंखारबोयो शंकरा अजितखौ लानानै। शंकरा अजितनि आखायाव हʼमनानै नʼ सिङाव लाङो। लोगो लोगो उन उन कल्पना, कैलाश, दाबाश्रि। मेगननि बेण्डेजखौ खेवनाय आगोलाव शंकरा आखाइनि फावजों कल्पना, कैलाश दाबाश्रिखौ गुबुन रुमाव थांहोयो आरो अजितखौ बुङो- 'अजित, बेण्डेजखौ खेवनायनि उनाव नों एसेबो दावराव दाजा। बन्थुमुरा बायदि दलद था।''
''ओनदे।''
बेण्डेजखौ खेवनानै होबाय शंकरा।
''दायो नाय ! नायनायसाय अजित।''
आवगायाव खुवा खुबनाय बायदि फुद्ला द्ला एसे खोमसि। बेनिफ्राय बे खुवाया लासै लासै खारबाय। अजितनि मोदोमा गोजांस्रिवो। मावो।
'नुबाय, नुबाय आं डाः शंकर, आं नुफिनबाय ! आं नुफिनबाय !! आं नुफिनबाय !!!
नङा, नङा, दावराव दाखालाम अजित ! दलद था !! दलत था।'
'नाथाय कल्पनाया बबाव .........बबाव ..........बबाव बियो ?
"अन्नानै, दलत था, दानो नुनो मोनगोन।"
''कल्पना।'' गाबज्रिहरो शंकरा। शंकरनि रावखौ खोनानानै हाबफैयो कैलाश, दाबास्रि, कल्पनाया।
आं नुफिनबाय कल्पना ! आं नुफिनबाय !! एसेबां दिन नोंनि हेफाजाबावनो, नोंनि अन्नायावनो आं थांनानै दङ कल्पना ! नों नाइटिंगेल, नों मानसि नङा, मोदाइजो। नोंनि आखु, राव गासिबो हाजोनिफ्राय बोहैबोनाय दै बायदि गोथार, खोल-खोल।''
शंकरा जेबो बुङाबानो ब्लाद ओंखारबोयो। बेयो मिथिगौ बे जायगायाव दसे थाबावबा दानो गावनि मेगननिफ्राय मोदैसो गगोन। कैलाशा अजितनि खरʼवाव बिलिरनानै बुङो- 'अजितʼ नों आंखौ निमाहा हो। एसेबां दिन आं दिल्लीयावनो दंमोन। नै, मैयासो फैदों आं दिल्लीनिफ्राय। फैनानै आं नोंखौ खोनानो मोनबाय- खाना जाबाय होननानै। थार खोनानो मोनबाय नोमायङाबो थैबाय होननानै सैथि दुखुनि समा माब्लाबाबो हार्सिं फैया ! आदसा थाथोंसै बेफोर, दिनैनि नोंनि गोदान जोनोम लानायनि रंजानाय दिनाव बेफोर दुखु गोनां बाथ्रा सावरायनानै मुलामफा गैया। बुंनायसाय फिसा, नों दाबो बिलाताव थांनो लुबैबायो नामा ?''
"थांगोन आं । सान्नाया जाफुंथारनांगौ । बेनिफ्रायसो हाबाखौ........।"
''थिकखौनो बुंदों नों फिसा। बिब्दिनो गथʼनि साननाया मोजां, दलत, गोथौ। "आं हास्थायो, नों देरहानो हागोन आंनि फिसा ! नों देरहानो हागोन !! नाथाय नों नांनो नायगिरनाय दावहायाव देरहासारनो लुबैब्ला आंनि मोन्नै बोसोननि हाथेरखौ लानानै दावहा थिलियाव बारसोमनांगोन। बे हाथेर मोन्नैया जादों "उन्दुबाय थानाय सियाला माब्लाबाबो हांसो हमनो हाया ;जेबो मावाब्ला जेबो मोना " आरो खोनासं फंसे बाथ्रा-जोहोलाव बʼनापार्टा बुंलांदों-मुर्खनि डिक्सनारीयावसो मेगन होनाय बाथ्रा थायो।
''खोनाबाय फिसा ?''
''अजिता खरʼ थिखाङो।''

जिनै
अजितनि मेगना मोजां जानाय खौरांखौ खोनाबाय शान्तिया आरो खोनाबाय थाबनो फरेइनाव थांसिगोन। दुखुनि मिनिनानै गोलाव हां बोयो शान्तिया। शंकरा शान्तिखौ नʼवाव थांहोवाखिसै। गावनावनो थाहोबाय। सार्भेन्ट नारायणखौ लाबोनानै होफैबाय। नारायण, संकर आरो गावनि आखाइनि लाउथियानो शान्तिनि मेगन अजिता सानै हयै फरेइनाव थांनो फ्राट-फ्रित जाखाबाय। नायैनो नायैनो अखाफोर दानसे थांबाय। दिनै अजिता बिलाताव थांगोन। कल्पनाया एसे जिंगासियो। ''जानोबा लेबʼरेटरीयाव प्रेकतिकेल खालामनायाव माबाफोर.......जाबावलायोखोमा ।'' मानोना मानसिया खनसे जिबौजों सौजाबायथाय खानस्रिखौ सिन्थायनो गियो।गारि स्टेसनसिम टेक्सिजों फैयो कैलाश, दाबाश्रि, कल्पना आरो अजितनि लोगो साब्रै-साबासो । अजिता गारिजों कलिकातासिम थांगोन । बेनिफ्राय दमदमायाव एरʼप्लेन गाखोनानै बिलाताव थांगोन। गारि खारनायनि आवगाय अजिता कल्पनानि खरʼवाव बिलिरनानै बुङो- 'दाबाव दे लाइजाम हरबाय था।'
मोदैजों बुंफबनाय मेगन लानानै थेरनाय गारांजों 'दे' होननानै गुगुरुबनो खुलुमो कल्पनाया अजितखौ। उनाव अजिता कैलाश आरो दाबाश्रीखौ खुलुमनानै लोगोफोरजों आखाइ दखʼनानै गाखोयो । लोगोफ्रा अजितनो बिबारनि लु गानहोनानै गारिखौ नुहुराजसिम फालि बिरहोयो। कल्पनानि मेगननिफ्राय मोदै गʼयो थरथिंसे गारि प्लेटफरेमाव। बिनि बिखाया खंख्ला जायो।
गोसोवा जायो उरां-फारां। बʼहा थांगोन बʼहा मागोन।

अखा दोमैदों।
गोसो गिज्राया एसे मोजां जाथों होननानै एसे बेरायग्लांदों कल्पनाया। सानदों बियो -माब्ला अजिता बिलातनिफ्राय फैनो । दिनफोरखौ थांदʼवा थांदʼवा मोनबाय कल्पनाया। सानसेखौनो बोसोरसे सानबाय कल्पनाया। प्रेमधरखौ बियो बावलांफिनबाय। दा बियो प्रेमधरखौ लामा-सामायाव लोगो दामोन दामोन सानो। नाथाय जेराव मोसाखौ गियो बेवहायनो मोनायो। मोनसे खेंख्रा लामायाव दा लोगोमोन सनबाय कल्पनाया प्रेमधरखौ। बिनि थाखाय जाननि खाफ्रायाखैमोन कल्पनाया। बिनि बिखाया मावखाङो।
प्रेमधरआ कल्पनानि खाथियाव फैनानै बुङो- ''एसेबां दिन आंदि जि बाथ्रा खोनाबाय, खोनागासिनो दं, बेखि थार ?''
''मा बाथ्रा ?''
''नों अजितखौ मोजां मोननाय आरो उनाव बिजों हाबा जागोना....?
''थार।'' होननानै ब्लद दाबसेथिं थाङो कल्पनाया। अन्थायाव गोग्लैनाय दावथु बायदि जायो प्रेमधरा। बियो बेसेबा गोबाव बेवहायनो बमफां रजं बायदि गसंबाय थायो। गोमोयो बियो। उनाव गाव उन्दुग्रायाव फैनानै खबसे सिगारेटखौ सोबनानै फोजोबो। बेनिफ्राय कल्पनाजों गावजों स्रें साफायजानाय सावगारिखौ खुबैख्रेबो। बायफ्लेनाय आयना सिङाव थानाय कल्पनानि सावगारिया प्रेमधरनिथिं नायनानै मिनियो। ''हिनजावफोरनि गासिबो फोथायखेबसʼ, बेमा बादि मालायखौ नांहोनो बेन्दों सायो। गासैबो जिबौ गांसोम, फोलाग्रा'' प्रेमधरा सानो।

जिथाम
नायैनो नायैनो बोसोरनैया थांबाय। अजिता डक्टरेत जानानै स्कलारसिप लानानै जार्म्माणीयाव थांनानै डः वाम्बलबार्गनि सिङाव नुरेबार्गाव एस गोबाव खामानि मावनानै कल्पनामोननि नʼवाव फैफिनबाय। बे खौराङा गेजेटाव अजितनि फटʼग्राफजों ओंखारबाय। रागाजोंनो प्रेमधरा निउजपेपारनिफ्राय अजितनि सावगारिखौ ब्लेडजों हाखनानै अराव सावनानै गुदुं गोसोखौ सुग्लाय होयो। शान्तिनि खुगानिफ्राय खालि ओंखारबाय- ''अजित, नों सुखु जा, देरहासार जा। बेखौनो आं हास्थायो !! बिखाजों !!!''
दिनै अजित आरो कल्पनानि हाबा। कल्पनाया शान्तिखौ लिङाखै। मानोना बियो मिथिगौ शान्तिखौ गावनि हाबायाव लिंनाय माने बिखौ जरायफिन्नाय । प्रेमधरनो लिंहरदों कल्पनाया। प्रेमधरा लिंहरनाय लाइजामखौ सलाइ खाथि हुखांनानै सावो आरो जाइला जाइथा जानानै सिगारेट खबब्रैखौ सोबजोबो बियो। बेनिफ्राय तुलिखाजों खाफालाव बुनानै लायो। फोथायखेबसʼ हिनजावफोरखौ खानाय फिथराव हमनानै बुद्रुग्लिनो सानो प्रेमधरआ। कल्पनानि हाबानि बेण्डपार्टिनि देंखोखौ प्रेमधरा खोनाबाय। रागाजोंनो खोमा फारनैनि गुदुङाव थुला सोनानै लायो बियो। थेवबो थुलाखौ सोरखिनानै प्रेमधरा खोमानि पर्दायाव नांहैयो बेण्डपार्टिनि देंखोवा आरो पेकेट मोननै सिगारेत सोब्बावो प्रेमधरा। बावनो नाजायो बियो कल्पनाखौ। नाथाय हाया। जेसेबां बावनो नाजायो एसेबांसो कल्पनानि मिनिनाय, रायलायनाय महरा प्रेमधरनि गोसोवाव जाखांफैयो। ''आं !'' होननानै तुलिखाजों खाफालाव बुनानै लाबावो। कल्पनाखौ मोजां मोननाय अरा बिनि बिखायाव ब्लाउ ब्लाउ जोङो। बे अरखौ हुखुमोरनो नाजाबाबो हाया प्रेमधरा। हरासो जोबो। अखा नायसि नायसि जेब्ला उन्दुलाङो अब्ला बियो नुयो-गावजों कल्पनाजों हाबा जानाय आरो हाबा जाखांनानै गाव कल्पनाखौ बिखायाव गोबानानै उन्दुनाय। बे समावनो मासे थाम्फै अरनायाव सिरि मोनो प्रेमधरा। दन्द्रं मन्द्रं सिरि मोन्नानै नायबा नुनो मोनो बियो- गाव गान्दुखौसो गोबानानै उन्दुदों। रागाजोंनो गान्दुखौ फिउ गारहरो प्रेमधरा। दसे थानानै माबा साननानै गान्दुखौ खनखांनानै लायफिनो प्रेमधरा।टेबुल सायाव गाव बायदि बिनि बिखायावबो कल्पनाखौ मोजां मोननाय, गोसो थोनाय गाबा मोथांखोरसो रासिन नाङो। हुखुमोरनो नाजाबाबो हाया। गान्दुखौ नायनानै सानो बियो। ''गान्दुखौ गारनाय बायदि आङो कल्पनाखौ मोजां मोननायखौ गारनो हादों दा ?
''हायाखै।'' बिनि गोसोवा बुङो सिगारेट गंसे सोबबावो बियो। बिनि बिखानिफ्राय गोलाव हां गयो। हांमा ? दाहानि हां !!
फुं !
मैया मोनायाव कल्पनामोननि हाबाया थुंगेबाय। रानज्रिं-खुज्रिं देहाखौ लानानै दामग्रोमै दामग्रोमै खिरखि खाथियाव गसंफैयो शान्तिया। बिनि मोदोमाव एसेबो बार नाङा। जेरैबो खोमसि, दरसि। नारायणा दाबो सफैयाखै। कल्पनाखौ लेंनानै लायनो थिनहरदों शान्तिया खिरखिनिफ्राय जेब्ला बिसिनायाव फैनो नायगिरो होमबा मोनसे बेतनि इजि चेयाराव सौग्रावनानै ज्राब गोग्लैयो शान्तिया। ''उह'' होन्नानै सिखारो शान्तिया। बेनि मेगननिफ्राय थै गयो। दांनानैबो जेबो मिथिया बियो- थै जाखोना मेगन मोदै जाखो। जिखि जाया गावनि दखना रुबैजों हुगारो बियो। दांग्रोमै दांग्रोमै थाबायबावो बियो। गोजौवाव दांग्रोमै दांग्रोमै थाबायबावनायावनो बियो गय दोनग्रा बाथायाव सौग्रावो। गय दोनग्रा बाथाया ख्रि होन्नानै गोग्लैयो। शान्तिनि आथिङा द्लाब थाङो। लोगो लोगो थै, गयो, रʼरʼनो । दसे जहाबो शान्तिया आरो गाव जुमनाय सिजों थैखौ हुगारो।
'अबंलाउरि, नों मानो आंजों बिब्दि गेलेखौ। शान्तिया गोसोजों गोसो बुङो। दसे थानानै कल्पना आरो नारायणा हाबफैयो। कल्पनाखौ नारायणा शान्तिनि खाथियाव फजʼयो। मानसि फैनाय सोदोब मोन्नानै शान्तिया सोङो- ''कल्पना नामा ?''
'' औ ।''
''नोंनि हाबायाव आं थांनाय जायाखिसै नों आंखौ निमाहा हो।''
''अरजाया शान्ति।''
''कल्पना, नोंसिनि हाबायाव आं मा होनो रोंनो, नै बेखौ लासाबदो शान्तिया गान्दु सिङाव दांग्रोमनानै उइलखौ बखʼनानै हʼरो।
''मा बेलाय शान्ति ? उइलखौ लानानै सोङो कल्पनाया।
"उइल"
"उइल ?"
''औ, नोंनि नामै।''
''सोरनि नामै ? गोमोनानै सोङो कल्पनाया।
''औ कल्पना नोंनि नामै। आंनि गासिबो धोन-दौलद, जों थाग्रा बिल्डिं, भारा होग्रा नʼ, आबाद खालामग्रा हा, नोंनि नामै उइल खालामना होबाय।''
"आं बोरै..... बोरै......बोरै......।"
"नों जेबो दासान कल्पना ,मा खलामनो आंनो धोन दौलदखौ ! सासे खानि हिन्जावा एसेबां धोन-दौलद लानानै मा खालामनो रोंनो ? मा मुलम्फा ? बिदिब्ला मोख्रानि आखायाव नारेंखल फिथाइ थानाय बायदिसो जागोन । ओंखायनो सानबाय आं बे धोन दौलदखौ मोजां मानसिया बाहायनाया साबसिन ।"
"थेवबो बाहागिफोरनो..........।"
"बाहागि ! बे मुलुगाव सोर बाहागि सोर मालाय कल्पना ? जों गासैबो बाहागि ।बिफा सासेनि फिसा ।आदाम आरो इभनि दालाय दासा ।थैनायनि उनावथʼ आरो कल्पनाया शान्तिखौ, शान्तिया कल्पनाखौ मिथिनाय नङा।गोथैसालियाव थांनानै रावबो बुंहैनाय नङा -नैबे खरʼवा शान्तिनि आरो नैबे कल्पनानि बिमा-बिफा एबा बिदा-बिनानावनि ।नाथाय फंसे बाथ्रा कल्पना , एकसना थिग थायोब्लामानसिया थैब्लाबो गोथाङै थानो मोनो , हायो।नोंनि एकसनखौलʼ थक लाखिदे कल्पना ।"
"ओनदे।"
"अजिता आदानि लेबʼरेतरियावनो रिसार्स खालानथोंसै ।आं आरो बे बिल्डिङावनो थांलिया ।बेफोर गासैबो नोंसोरनिसै ।"
शान्तिनि मेगननिफ्राय मोदै गयो ।
थारैनो शान्तिया बे उइलखौ अजितनि मुङावसो होनो नायगिरदोंनोन ।शन्तिया मिथिगौ गाव उइलखौ अजितनि मुङै होयोब्ला अजिता लानाय नङा ।ओंखायनो शान्तिया खयदा खालामनानै कल्पनानि मुङै होदों ।कल्पना मोन्नायानोथʼ अजिता मोन्नाय - शान्तिया सानो ।
"नों.......नों मानो.........।"
"नों जेबो दासान कल्पना , थांदो थां हाबानि आद्रा खामानिखौमावहैदो ।"
कल्पनाया जेबो बुङाबानो गिलिद गोसोजों ओंखारलाङो ।लोगो लोगो शंकरा हाबफैयो ।

"शान्ति !"
"मा आदा ?"
"कल्पनाया मानो फैयामोन ? कल्पनाखौ मोबायजोंबो सैया शंकरा ।"
"हाबानि बोर लांनो । "
"हाबानि बोर लांनो ?"
"औ आदा आंनि बिल्डिं नʼ, आबाद खालामग्रा हा धोन-दौलदनि उइलखौ आं कल्पनानि मुङै होबाय ।"
''मा ! माब्ला लिरब्रʼबा नों बे उइलखौ ?'' गोमोनानै सोङो शंखरा।
''मैया नों गैयैयाव, आं नारायणखौ घनस्याम प्लीडारखौ लेंनानै लायहोनानै ।''
''मा बुंनांगौ मा बुंखो शान्ति ? नों फाग्लि जाबाय नामा ?''
''फाग्लि जायाखै आं आदा, मा मुलाम्फा धोन-दौलद लानानै...... सासे खानि मानसिया !
''सि'' बिनानाव मोजां हाबा मावाखिसै। जि मानसिफ्रा नोंखौ.......।''
''नों आंखौ जेबो दासान आदा, बिसोर आंखौ सैयाबाबो आरो मुगैबाबो आंथʼ बिसोरखौ सैया, मुगैया। नों जेबो दासान आदा।''
शंकरा सानबाय-आन्दासाव शान्तिया ,बिदा बादि गाव गावनो फोथैना लासिगोन। मानोना थांनानै थानो थाखाय बिहा मुलुगाव जेबो गैला। मानसिफोरनिफ्राय अननाय लुगैबाबो मोनाखिसै शान्ति। ओंखायनो गाबा मोखाङै बुङो शंकरा ''आदसा बिनानाव फंसे बाथ्रा।''
''मा बाथ्रा ?''
''नों लाखिगोन ?''
"लाखिथावबा लाखिगोन ।"
''लाखिथावबा लाखिगोन लʼ नङा, लाखिथारनांगोन। मालायनोबा कर्णिया, सम्पत्ति होनो हागौ नों, आंनि फंसे बाथ्राखौबा लाखिनो हाया। बुं बुं नों, सुखेनि समाय लानानै लाखिगोन।'' गाबै गाबै बिदा थैनायनि समाय लानानै बुङो शान्तिया ''लाखिगोन आदा।''
''बिदिब्ला खोनासं बिनानाव- नों आंनि नʼखौ गावनि अʼसे नʼ होननानै सान्नांगोन। आरो आंखौ गारनानै जेरावनो थांनो एबा गाव गावनो फोथैनानैलानो मोननाय नङा।''
''मा !''
''बुंबाव बुंबाव बिनानाव खनसे बुंबाव लाखिगोन होननानै।''
शंकरा गाबो।
शान्तिया बुंहां बुङाहां जायो। मानोना बियो गावखौ फोथैनानै लानो नायगिरदोंमोन। उनाव गाबै गाबै बुङो-
''लाखिगोन आदा।''
''लाखिगोन ? लाखिगोन बिनानाव ?''
''औ आदा !''
शंकरा शान्तिखौ गोबायो।
''दिनैनिफ्राय नों आंनि असे बिनानाव। नोंहा बे मुलुगाव बिदा सासेलʼ दङ -नामा शंकर। आं लुबैयो आंनि बोसोन खोनासंनाय, आंनि अन्नायखौ नाजावनाय, आंनि गोसोखौ दानो दांनो रोंनाय बिनानाव ! शान्ति, बिनानाव आंनि बिखायाव थुब्रा जानानै थानाय मोजां मोननाय अन्नाया दिनैसिम नोंनिसै। नों जेरै हागौ एरै बाहायदो। दुखुथिया बिनानाव आंनि।'' शान्तिया शंकरनि बिखायाव उरफ्लेयो।

जिब्रै
मोना।
प्रेमधरा फʼ फʼ सिगारेट सोबो। सावगारि आखियो। कल्पनाखौ बावनो नाजायो। हाया। मानोना कल्पनानि मोखाङा, रायलायनाया बिनि गोसोयाव बाहा लाबाय। प्रेमधरा जिंगासियो हाजासे, रागा जोङो हासासे। बिनि खुगायाव खुदै, मेगनाव मोदै। ओंखायनो सोबो बियो फʼ फʼ सिगारेट। आखियो सावगारि बमफां लाइफां हाजो निजोरानिसो। मानसिनि नङा। मानोना बियो मिथिगौ- मानसिनाव अननाय, मोजां मोननाय नायगिरनाय मोनहायैयाव बिदै नागिरनाय। बिनि बिखानि जोंनाय हांमा-हांसानि ब्लाउ ब्लाउ अरा गोमोरा हुखुमोरब्लाबो, लाखुमाब्लाबो।
थिक बे समावनो कल्पनाया बिसिना सायाव जʼनाय अजितनो मिनियै मिनियै आंगुर, पेस्ता, आपेल, खिसमिस, नासपाति दोननाय खादानिफ्राय थुब्रासे आंगुर फिथाइ खुगायाव दौवो। अजिताबो मिनियै, मिनियै, अरफ्रुयै अरफ्रुयै जायो आंगुर फिथाइखौ आरो बुङो- दिनैनिफ्राय जोंनि "हानिमʼन" नाङाना कल्पना ?
''औ।''
अजिता आपेल फिथाइखौ अरख्लाबनानै कल्पनानो दौनानै गोबानानै लायो ,बिखायाव।
''कल्पना !''
''मा ?''
''लाइटा अफ खालाम।''
बिसिना खाथिनि लाइटनि सुइष्टखौ अफ खालामो कल्पनाया गिलुं गिलुंनो।
दाना शान्तिया दलद जनानै जिंगासिबाय थायो। सानो बियो खन्थाइ यसलन्थाइ लिरनो। नाथाय बोरै लिरनो ? बि दि खानि। सान्नायनि लैथौयाव बिनि बिखायाव सफैबाय थायो। बिसोर बाहेरायाव ओंखारनो गाबो। अजितखौ बियो बावनो नाजाबाबो हाया। बुंनोबो हाया बियो।- ''आं अजितखौ मोजां मोनो।''
मानोना बिनि बिखाया गावो खुगाया गेवा। खालि बिनि खुगानिफ्राय ओंखारबोयो - ''अजित नों सुखि जा, मिथिया बे मुलुगाव शान्ति होननाय सासे हिनजाव दङना गैया। नों सुखि जा आदा अजित, नों सुखिजा। '' मेगननिफ्राय बोहैनाय थैयो हुगारो, बियो दखना रुबैजों। बेनिफ्राय गोलाउ हांमा हांसानि हां बोयो बियो। इनजुरनि वाल-क्लका थं थं जʼखायनै बुनानै बुंबाय शान्ति उन्दुदो। मेगनाव मोदै, खुगायाव खुदै, बिखायाव सायखनो हायै दाहानि सुर लानानै उन्दुनो बिसिनायाव गोग्लैयो शान्तिया। बेनिफ्राय अजितखौ बावनो नाजायो। नाथाय अजितनि मोखाङा बिनि गोसोवाव जाखांफैबाय थायो। गाबो शान्तिया हाजासे, सिरि सिरि। सानसे समाव अजिता बुंबाय- ''शान्तिखौ आं मोबायजोंबो सैया।'' बे बाथ्राया जं बायदि गोफात जानानै सुबावो गुरै लेफे लेफे, गोर्लै बिखायाव खें...आरो...खें।

जोब्बाय।
बिखाया गावो खुगाया गेवा
चित्तरन्जन मछाहारी
एन. एल. पाब्लिकेसनस्
कʼक्राझार, बि.टि.सि. ( आसाम )
दिहुनगिरि :
एन. एल. पाब्लिकेसनस्
कʼकराझार- 873330 :: ( बि.टि.सि.)
दिहुनगिरि

दिहुन गिबि- 1972 इं
गोदान दिहुन्नाय - 1993 इं
उन दिहुन- 2004 इं
उन दिहुन -2007 इं

मोनग्रा खुलि :
एन. एल. पाब्लिकेसनस्
आनन्दराम बरुवा पथ
पानबजार, गुवाहाटी-1
बेसेन - 40.00 रां
साफायसाली-
महामाया प्रिन्टिं वार्कस्
कʼक्राझार-783370 ( बि.टि.सि.)

दिहुनगिरिनि फंनैसो
बरʼ राव देबनागिरि हांखोजों बाहायजानाय दिनै बेसेबां गोबाव बोसोर बारलांबाय। नाथाय बरʼ रावनि सलʼ, सलʼमानि गोबां बिजाबफोरखौ दिनैसिमहालागैबो असमीया हांखोजों लिरनायखौनो बाहायबाय थानाय नुनो मोनो। बेनिखायनो दानि फरायसुला माहारिया बेफोर बादि सलʼ, सलʼमाफोरखौ फरायनानै गोग्लैयै जुजिनो हानाय बादियै सलʼमा लिरगिरिनि बान्था मोननाय मुस्री चित्तरञ्जन मछाहारीनि '' बिखाया गावो खुगाया गेवा '' सलʼमाखौ गोदान फरायसुला फरायसुलिफोरनि आखायाव दिहुननानै गʼथायनाय जाबाय।
आं मिजिंथियो दि बे सलʼमाखौ फरायनानै फरायसुला-फरासुलिफोरनि गोसोयाव रंजानाय मोनब्ला दिहुनगिरिनि बरʼ रावनि सलʼ सलʼमानि लिरनायखौ दिहुननो नाजानाया जाफुंगोन।
कʼक्राझार दिहुनगिरि
9-7-93

से
मेगन बेरस्रां, सानफ्रामबो मिनिसोरां, मोखां लाउज्रिद, गन्थं जंजित, खिबु गांगुदगुद फाग गोनां नायनोबो थग गोनां कल्पना सिख्लासाया कैलासनि फिसाजो। बिमानि नामा दाबाश्री। कल्पनाया दाबाश्री आरो कैलासनि मेगननि सʼना फिथर। दाबाश्रीया कल्पनाखौ हायाव दोनहां, अख्राङाव दोनहां मोस्रोम अरसे अरसै खालामो। बेन्दोङा जेरै मोनसे बिफाङाव मानखोनानै थायो, एरै बिसोरबो कल्पनाखौ लानानै बेनाव माननानै थांनानै दङ। मानोना बिसोरहा आरो फिसा गैया। कैलासा आधा बैसो जाबाय। गोनां बेयो, टिम्बार मार्चेन्टबो। 'स' मिलबो दङ। 'स' मिला सानफ्रामबो हसिख्राव बेनि धोन-दौलदखौ फोसाबो। गोसो जायोब्ला कैलासा गान्दुवाव, थसʼबाव तुला सोवाबालानो रां बिलाइखौ सोनो हागौ। इसिबां धोन-दौलद थानानैबो देरगानाया बेयो आरो ओंखारनो बयबो बेखौ मोजां मोनो। मिथिगौ बेयो Business खालामनोबा मानसिनि खुगायाव बेरेमोदैनिख्रुइ गोदैसिन जानांगौ।
गोनांनि फिसाजोब्लाबो कल्पनानि जिवा फैमाल जायाखै। बेयो दा कलेजाव फरायगासिनो दङ। सायेन्साव। नाथाय कल्पनाया गावनि महरखौ लानानै दुगायो। बारजिवो। गोसो जायोब्ला कल्पनाया हाजार हाजार हौवाखौ गन्थङाव हʼमनानै फिदिंनो हागौ। फिदिङोबो। बिनि मिनिस्लु रायलायनायाव हाजार हाजार सेंग्राया Desert नि गेजेराव Mirage खौ नुनानै खिबु खिबु खारफानानै उनाव गारामा रानखांनानै थैनायबादि गावनि देहानि अन्नायखौ होसोनानै कल्पनानि उन उन खारफायो। नाथाय उनाव गावनि गोरोन्थिखौ हʼमनो हानानै बिखायाव हाजासे जिंगा लानानै फाग्ला जानाङो एबा ' हिन्जावखौनो ज'वा होन्नानै समाय लानाङो।
बिदा-फंबाय एबा बिबʼ-बिनानाव गैयैखाय कल्पनानि खरʼवा गिदिद। 'नांगौ होनबानो हाजार रां, गहेना-फाथि मोन्नाय, जानो' होनबानो ना-बेदद, गिहु-माखन मोनजानाय कल्पनाया लोब लोबैनो हाबा जानाय बैसोवाव आगान सुरजेनबाय। बिनि आखान्थिनि मोदोमा लेफे लेफे जाबाय। बिखाया गोजौ नायनो मोजां जाबाय। दखनाखौ एसे गोलावसिन दानांबाय, दʼबाखौनो एसे गोलावसिन होनांबाय। दाबाश्रीया फिसाजोखौ रासिननिफ्राय रासिन अनबाय। कैलासा मोजां मोजां सेंग्राखौ सेर फाखाय सेर फाखाय नायग्रा जाबाय। नाथाय कल्पनाया बिमानि सिगाङाव थब्लं बुंनानै होखादों आंनि जिउनि मोदाइखौ आंनो नागिरगोन।
कल्पनानि बाथ्राया दैलाङाव दुब्लिनि माय बेगर फोनायबादि, फेलें थानो हाया। गासिबो रजʼजोबो। दाबाश्रीया हेंथा होवाखै। नायलʼ जालʼ फिसा सासेलʼ, कल्पनानि गोसोवाव दुखु होनो गोसो गैया बेहा। नुजानो लुबैयो बेयो कल्पनानि खुगायाव सानफ्रोमबो मिनिनाय. कल्पनाखौ एसे मोखां सोम सोम जानाय नुबाथाय दाबाश्रीया खरʼवाव बिलिदनानै हाखु-दाखु सोङो ' लोमजादों आइ ? ना माबा नांगौ ? माबा जानो ? '
खैलासा कल्पनाखौ एसेबां दाव-दाव खालामा। कल्पनाखौ बिखाजों अनो बेयो नाथाय खुगाजों बेखेवा। मिथिगौ बेयो- गथʼखौ बारा दाव दाव अन्नाय बायदि खालामब्ला गथʼवा गिज्रा जायो। खरʼ देरो। कैलासा ओंखायनो कल्पनाखौ बारा लाइ होवाखै। गुमुर गोयै बिफाखौ कल्पनाया एसे गियोबो। बिफानि बुजायनाय, रायनायावसो कल्पनाया मानसि जादों, कलेजाव फरायनो हादों।
कैलासनि मेगनखौ नायबानो खायदा नुखायो। मिनिस्लु मिनिस्लु गोदै गोदै रायलायो कैलासा। लामा थाबायनायाव गारला लाउथि नागारा। जानाय-लोंनायाव सिनथायनो बिजिनेसनि बाथ्राया बिनि खुगानिफ्राय ओंखारो। कल्पनानि खुगानिफ्राय ओंखारो सायेन्सनि गोदान गोदान खौरां। दाबाश्रीनि खुगानिफ्राय कल्पनानि महर बाख्नायनाय राव आरो गावसिनि धोन-दौलदनि जारिमिन। बे नʼखरा अबंलावरिनि अन्नायाव गावसिनि थैखौ गारनानै खामानि मावनायाव जै-जैयैनो जानो हादों। कैलासखौ सिरिसनि फिसा दला गिबि बुंजायो। कल्पानाया मिनार्भा एबा भेनासनि।
प्रेमधरा मदद जांगिला गुफुर जौस्रां नायनो मोजां सेंग्रा। गन्थं मोखां गेबें। बुजिनाय-सोमजिनाय बाख्नाय थावथाव। कलेजाव फʼरायो। आर्टसाव। प्रेमधरा एसे लाजि गुसु मानसि। हिन्जावफोरजों रायलायबा बेनि गारांनिफ्राय रावा हदं दं सो ओंखारो। जुजिब्लाबो गारां गेस्रेम खालामनो हाया बेयो हिन्जावफोरजों बाथ्रा रायलायबा।गान्नाय जोमनायखौ बारा मेगन होवा बेयो। मुलुगाव गोजौ डिग्री लानानै माहारिनि मानसिफोरनिफ्राय बाख्नायजानाय, सिबिजानाय एबा देरहासार मोननोबो बियो हास्थाया। गावनि गोसोखौ जुजिब्लाबो मोनदाङा बेयो। कलेजाव फʼरायजेन्नायनिफ्रायनो बियो कल्पननि मोजां मोननायनि जेयाव नांनांदों कल्पनानि फाखʼनाव.......
सानसेखालि प्रेमधरा लाइब्रेरीनिफ्राय जʼखायब्रै बिजाब लानानै फैदोंमोन। बे समाव कल्पनाया गोसो जानानै दस्राथिं नायफ्लानानै थाबायनानै प्रमधरजों सौग्रावो। कल्पना सौग्रावफ्लानायाव प्रेमधरनि आखाइनि बिजाबा हायाव गोग्लैजोबो। लोगो लोगो कल्पनाया प्रेमधरनि बिजाबखौ दिखांनानै हाद्रि बुस्रि बुस्रि खुगायाव थब्लʼ बिबार बायदि मिनिनाय लानानै रैसुमै रावै बुङो- 'Pardon Please आदा, आं मानोबा unmindful जानानै थाबायफोनांदों। आला गʼला हिन्जावफोरजों रायलायफेरै प्रेमधरा थोथोर बोबोर माबा गाव दाय खालामनायबादि लाजिगुसु मोखां सोम जानानै बुंदोंमोन- " Pardon खालामनांगौ खामानिखौ नों मावाखै। बायदिसिना साननानै थाबायब्ला बिब्दिनो सौग्दावफ्लांखायो।" बिनि रावा गुरै खालामनो नाजाबाबो हदं दंसो जादोंमोन। कल्पनाया मिनिस्लु मिनिस्लु आथिंनि आसि बिमाजों हायाव माबा लिरै लिरै बुंफिनदोंमोन- '' बेनि थाखाय नोंथांखौ हाजार बार साबायखर होबाय आं। जिखि जाया जोंनाव साहा गरदसे लोंनो थांनो हागोन नामा आदा।
" साहा ! " गोमोयो प्रेमधरा ।
आंहा थʼ टाइम गैया आरो आंथʼ .... !
प्रेमधरनि खोथाखौ दानख्लेंनानै बुङो कल्पनाया- आरसा बिदिब्ला बेलासेयाव फै। जोंनि नʼवा बे टाउन जोबथारनायनि बिल्डिङानो। "
" नाजागोन " होन्नानै ब्लद थाङो प्रेमधरआ। खुथार खुथार थांनो थिननानै कल्पनाया ओरै बायदि मिनिखैरो मिनियो- बे मिनिखैरो मिनिनायखौ प्रेमधरा दाबो बावाखै। थैसान्दिबो बावनो हानाय नङा नाजाबाबो। बेलासेयाव कल्पना मोन्नाव थाङो प्रेमधरा। बे दिननिफ्रायनो प्रेमधरनि कल्पनाखौ मोजां मोन्नाय बिबारा गेबालाङो। आला गʼला प्रेमधराबो कल्पनानि मोजां मोन्नायनि दैस्लुङाव गादलुबाय। बे दैस्लुंनि बादामालि मोथांखोर जानानै बेनि बिखायाव गाब नाङो। कल्पानाया जुजिबाबो प्रेमधरनि लाजिगुसु आखलखौ खारहोनो हाया। खुगाजों मोजाङै रायलायनो हायाबाबो मेगनजों रायलायनानै गोसोनि खोथाखौ कल्पनानो खिन्थायो प्रेमधरा। कल्पनायाबो बुजियो कल्पनानि मिनिखैरो मिनिनाय, बिनि आखाइनि फाव, बेनि गांगुतगुत खिबु बालेंलें, जानजि सेरथे, बिखायाव हाबनाय खेंख्रा नोजोर गासिबो प्रेमधरनि गोसोयाव, मेगनाव दाबो मोसाफैयो। कल्पनाखौ लानानै सानफ्रोमबो बायदिसिना सानो प्रेमधरा, कल्पनायाबो बेनि जिउ। कल्पनायाबो बेखौ सानफ्रामबो बेलासियाव दैफथिङोमोन। जेनʼ कल्पनाया बʼखालि आरो प्रेमधरा गोर्लै गथʼ। प्रेमधरा सानदोंमोन- " बे मुलुगाव हिन्जाव दङ होनब्ला सासेलʼ - बेयो जादों कल्पना।" नाथाय.. नाथाय कल्पानाया जे खुवाजों गबʼनानै थानाय मुलुग बायदि सानसʼनो हायै बेखौ बेयो उनावसो मिथिबाय। कल्पनानि गोसोवा गोदान गोदान हौवा नागिरो। बिखा गावथावथाव ! प्रेमधरनि कल्पनाखौ लानानै सान्नाया थार जायाखिसै। जेब्लानाखि कल्पनाया अजितखौ नुयो होमबानो प्रेमधरखौ मोजां मोन्नायनि खुन्दुंखौ बसʼनानै अजित थाबायनाय लामायाव मोजां मोन्नायनि खै साबाय। बिनि खै सानायाव अजिता सायेन्सनि फरायसाब्लाबो थाब नांबाय। कल्पनानि मोजां मोन्नायनि फानजारियाव दा अजिता जोबजानानै दङ। बे फानजारिनिफ्राय बारगʼनो अजितहा बोलो गैया। राहाबो गैया। कल्पानाया गावखौ ज्राब गारनाय दिननिफ्राय प्रेमधारा फाग्ला बादि जाबाय। जानाय लोंनाय थिक गैया, खानायखौ थि खना, गोसोबो जाया। गान्नाय-जोमनाय थिक गैला। बाजʼनो थाङोब्ला कल्पनाखौ गोसोखांनानै बेसेबा गोबाव थायो प्रेमधरा बाजʼग्रा नʼवाव। लोगोफोरजोंबो थाबायफानो सुखुलिया। दा ओंखायनो प्रेमधरा हार्सिङै हार्सिङै थाबायो। मेथें दावथेङावबो हेफाजाब होनो बाबाय प्रेमधरा। प्रेमधरा दा हिन्जाव जाथिफोरखौनो सैलिया। थेवबो....... थेवबो प्रेमधरा कल्पनाखौ बावनो हायाखै। नाजाब्लाबो। हानायबो नङा। थैजासिम। हांमा-हांसानि बारहुंखाया बिनि बिखायाव अरायबो बारबाय थायो। सानफ्रोमबो बिनि बिखानिफ्राय गʼबोयो गोलाव जिंगानि हां। ओंखायनो कल्पनानो हʼरनो लाइजाम लिरदों प्रेमधरा लिरदों सेयाराव जʼनानै-
आंनि बिखानि दʼसेनि कल्पना,- कल्पना,
आंनि दिनै मानो मा दिखार नांनानै नोंनो लाइजाम हʼरनो नागिरदों आं बेखौ मिथिया। नोंनि मोजां मोन्नायखौ, नोंनि अन्नायखौ आं बावनो नाजायो, नाथाय हाया। मानो ? आं मिथिया ! मानसिनि मिजिं फैमाल जानायनि अरखिया साल दंफांनि अरखिनिफ्राय रोहो रोहोसिन ! बेखौखि नों सान्दों ? कल्पना, - सानसेखालि आं जे नोंनि मोजां मोन्नायनि धाल थुंग्रिखौ लानानै दुलाराय मुलुगखौ जै खालामनानै देरहासार जोहोलाव जानो नागिरदोंमोन बेखौ नों आथिखालाव बावलांबाय। बावलांबाय नों-नों आंखौ मोजां मोन्नायखौ। नाथाय आंखि नोंखौ बावनो हादों ? आं बावनो हायाखै ! दाबो ! मोनैनि दाहानिफ्राय मोन्नानै गोमा-जाफिन्नाय दाहाया रासिन कल्पना ! नोंबो आंखौ एसे थाब बावनाया गाहाम जायाखै। सान्नानै नायहर कल्पना- " आंथʼ नोंखौ मोजां मोनग्रोवाखैमोन । होमबा ? होमबा नों मानो मासे दावʼखौ फानजारियाव आदार दौगोन होन्नानै जोबनानै उनाव आदार होवाबालानो फोथैनो सानखो ? नाजायो आं-कल्पानाया आंनि बेजो गोनां नङा, बेखौ आं लामा दʼथायाव दʼसेल लोगो मोनदों, जेरै बास ष्टेण्डाव मानसिफोरखौ लोगो मोनो, कल्पना होन्नाय सोरबा हिन्जाव दंबा बेखौ आं गोसो थोवा, बेजों आंजों जेबो बाथ्रा गैया, कल्पनाया सोर आं मिथिया।" बिब्दि सानो। नाथाय हाया। नोंनि मोखांनि महरा दाबो आंनि बिखानि थैजों लाथा खानानै दं कल्पना। नों मानो ...... कल्पना मालाय सान्नाय बादि आं हिन्जावफोरखौ जिबौ दारास होन्नानै सानाखैमोन ! नाथाय नों सानहोबाय। बुजिबाय आं कल्पाना- नोंनि मोजां मोन्नाया दʼसेनो खारो, रानो। कल्पना नों जुदि आंखौ बंगप सागरखौ सानस्रिनानै बारनो थिनबा दानो बारगोन आं, नों आंखौलʼ अनसायफिन। नों...... नोंङो मानो रांखिनिबादि गाव लुसोनानै होनाय मोजां मोन्नायखौ सेखʼनानै लांफिनखौ आंनि आखाइनिफ्राय... थेवबोखि आं नोंखौ बावनो हादों ?
" ओहो, मुलामफा गैया। " बिब्दि होन्नानै फ्राव बिसियो प्रेमधरा गाव लिरनाय लाइजामखौ। खाथियाव थानाय मार्क पʼलʼ सिगारेटखौ सोबो बियो। खननै बोनानै फोजोबो बियो सिगारेटखौ। टेबिलनि ' ड्रयारʼखौ बोनानै मोनसे फटʼग्राफ नायबाय थायो। बे फटʼग्राफा रावनिबो नङा, कल्पनाजों गावजों स्रें साफायजानाय मोनसे फटʼग्राफसो। कल्पनाया मिनिस्लु जानानै ओरैबादि प्रेमधरनिथिं खेंख्रायै नायदों जेनʼ प्रेमधरखौ बियो बिखा-समफ्लजों मोजां मोनो। बे फटʼग्राफाव बेनि महरा ओरै बादि सिखारदों जेन मुलुगनि हाइना महरा बेनि मोखाङाव दंजोबो। " बेनो कल्पना, जि कल्पनाखौ बिब्दि थʼगायसुलि जाथावै नुयो।" प्रेमधरा गोसोजों गोसो सानो। प्रेमधरनि बिखाया गावो। हांमा हांसानि दै बानाया बेनि बिखानि हाब्रांखौ गिसिखाहोयो थारला थारला । बेनि खुगानिफ्राय गाव हारसिङै ओंखारबोयो ' स्वीयाञ्चरिन्त्रम देबा: न जानन्ति ' मा खालामबा गावनि दाहाया सुग्लायगोन बेखौ नागिरबाबो मोनैनि सिगारेट थʼसे सोबबावो प्रेमधरा फʼफʼ- फा फानो।

नै
सुशान्तवा एम. एम. सि. सिम फरायनानै सानसे समाव गुवाहाटी कटन कलेजाव Natural Science बिभागनि Professor जादोंमोन। दा सुशान्तवा Service खालामनो बानानै नʼवाव जʼनानै दङ। Service खालामाबाबो सुशान्तवा बिमा-बिफा दोनलांनाय धोन-दौलदजों आथिंनि सायाव आथिं दिखांनानै जानानै थानो हायो। बोरै होनोबा नʼ भारायाव मोनो बियो अखाफोर दानसेयाव बा हाजार रां। बिमा बिफाया बेंकाव दोनलांनायखौथʼ दाबुंसै। गामिनियाव माय गायग्रा हाबो दङ। मालायनो आदि होयो। इसेबां धोन-दौलद थानानैबो सुशान्तवा गोसोवाव थोबसेबो दुगा मोना, दुगा राव बुङा। मानोना सुशान्तनि गोसोवा हाजोनिफ्राय बोहैबोनाय दै निजोरा बादि गोगो, गोथार, स्राय स्राय। आधा बैसो जाबाय सुशान्तवा, हाबा खालामाखै। सुशान्तवा दाबो मानो हाबा खालामाखै- बेयो मोनसे बिखा गावथाव थाव जारिमिन....। सुशान्तवा इरामुती होन्नाय सासे हिन्जावखौ मोजां मोनदोंमोन। इरामुतीनि मोदोमा थासʼलाइ बादि, ओरै बायदि गुरैमोन एसे आसि थुब्लानो थब्लं गब्लंनो नागिरो। इरामुतीनि गाइखेर दाखा बायदि गुरै लेफे-लेफे थोरलौ-थोफौ मोदोमा सुशान्तखौ नुबाथाय 'आंखौ जा' आंखौ जा' बुङोमोन। इरामुतीया लामाजों खिबं गांगुद लंलेद लंलेद थाबायलांनाय समाव सुशान्तवा नुसनबा गलʼ नायबाय थायोमोन ( सेंग्रा समाव )। इरामुतीनि लेमसा हेबनाय खानाया फाफ्लियाव, गोदोनाखʼङाव बुब्राब बुब्राब थांबा सुशान्तवा सानोमोन- इराया दुखु मोनबाय ओनदां ! सुशान्तवा गोसोजों गोसो समाय लादोंमोन - ' इरामुतीखौ मोनाबा बे उजिगासेयाव रावखौबो हाबा खालामा।' इरामुतीजों सुशान्ताजों बाथ्रा फंसेबो रायलायफेरनो मोनलायाखै। खालि लामा दʼथायाव लोगो मोनबा मेगनजों मेगन रायलायनायमोन। सुशान्त मोजां मोन्नाया जेरै खन्थायगिरि कीटसा फेणीब्रेकखौ मोजां मोनदोंमोन एरैमोन। बिखानि बाथ्राखौ खुगाजों बेखेवनो नागिरबाबो बेखेवनो हायाखै सुशान्तवा। दा इरामुतीया मालायजों हाबासो जालायलांबाय। ओंखायनो आरो इरामुतीखौ मोनैनि दिखाराव सुशान्तवा हाबा खालामाखै। थैजासे हाबा खालामा सानबाय। इराखौ मालायजों हाबा जानाय खौरांखौ खोनानानैनो बेयो ' सार्भिस'खौ गारदों दिखारजों। आरो गावनि लेबʼरेटʼरियाव खनसेबो हाबाखै। रिसार्सखौ खालामाखै । नाथाय दा बेनि लेबʼरेटʼरीयाव निराला जायगा मोन्नायखाय अजित आरो कल्पनाया Practical खालामो। कल्पनाया अजितखौ मोजां मोन्नायखाय बिजों लोगोसे Practical खालामफायो।
शान्तिया सुशान्तनि बिनानाव। आर्टसनि फरायसा। बिदाया जेरै लेबʼरेटʼरी खालामनानै लादों एरै शान्तियाबो नʼ खाथियाव मोनसे फख्रि जावहोनानै लादों। फख्रि जिं जिं नागेश्वर, काञ्चन, देबदारु, बकुल, तगर, स्थलपद्म, शेवाली, अशʼक, ताल, नालेंखर, खेजुर, भाउ बिफां। जʼखायब्रै हांसो राजायानो बे फख्रिखौ नेग्रा। फख्रियाव गोजा बारग्रा फामि बिबार आरो थब्लʼबो दङ। फख्रियाव ओंखारलांनो थाखाय इटानि जाबखोनाय जांख्ला दङ। फख्रि जिं जिं जʼनो थाखाय दङ बेरेन्सि।
अशʼक, काञ्चन बारनाय समाव एबा थब्लʼ बिबार बारनाय समाव शान्तिया थब्लʼ बिबार गेजेर गेजेर सानस्रिनाय हांसो राजा आरो बारजों मोसानाय नालेंखर, ताल बिलाइखौ नायै नायै खन्थाइ सलʼन्थाइ लिरो। एखमबा मखʼनायाव मुरि मुथासे लानानै फख्रि सिङाव सारनानै होब्ला नाʼरौ, खोर्ति, फख्लपुथि, जानाय गेलेनायखौ नायबाय थायो।
बिदा बादि शान्तिनि आखʼला जिनिद गैया । शान्तिमोननि नʼवाव गावसोर साथामलʼ। बिदा सुशान्त आरो सार्भेन्ट नारायण। शान्तियाबो कल्पना बायदि अजितखौ मोजां मोनो। बिखाजों। शान्ति मोजां मोन्नाया कल्पना मोजां मोन्नायनिख्रुय थौसिन, गोथारसिन। नाथाय अजिता बेखौ मोजां मोनोना मोना बेखौ बियो मिथिया। मानोना बेयो गोर्बोनि खोथाखौ अजितनि सिगाङाव बेखेवाखै । माब्लाबा ,बेखेवनो हागोन ना हाया बेखौबो बियो मिथिया। थेवबो बेयो अजितखौ गावनि जिउनि जाजानो लुबैयो। बेखौनो बियो हास्थायो। सानफ्रामबो।
अजितहा बिमा-बिफा गैलिया। दा बालन्दा बिमाइजों दङ। बिमाइहा फिसा एबा बिमा-बिफा गैलिया। अजिता निखाउरि। इउनिभारसिटिनि रेकर्ड मार्क मोनबाय थानाय फरायसा। अजिता जे 'डायमण्ड' गथ' बेखौ सुशान्तवा गावनि लेबरेटʼरीयावनो Practical खालानायावनो मिथिदों। कल्पनाया गोसो जायोब्ला गावसोरनि फरायसालिनि लेबʼरेटʼरीयावनो Practical खालामनो हागौ। नाथाय अजितखौ मोजां मोन्नायनि थाखायनो बियो बिजों लोगोसे सुशान्तनि लेबʼरेटʼरीयाव Practical खालामफायो। अजिताबो कल्पनाखौ मोजां मोनो। गावनि बिखानि बाथ्राखौ कल्पनाया अजितनो बेखेवनानै होबाय। अजिताबो गावनि मोजां मोन्नायनि जलंगाखौ बेखेवनानै होबाय कल्पनानो। अजित आरो कल्पनाया जेब्ला मिनियै मिनियै रायलायनानै लबʼरेटारीनिफ्राय ओंखारबोयो होमब्ला शान्तिनि बिखायाव सोरबा जंʼ सुयो खेंʼ आरो खेंʼ। होमब्लानो खारलाङो बियो फख्रियाव। ताल बिफाङाव सोनारनानै गोलाव हांमा सुरो बेयो। गलʼ नायबाय थायो बियो फख्रिनि दैयाव जाखांनाय बिफांनि सायाखै। लिरफ्लांगारो बियो गोलाव बिखा खामहाब खामहाब खन्थाइ। मानोना बिबो अजितखौ मोजां मोनो। गाव मोजां मोन्नाया मालायजों मिनिजुलि थानायखौ रावबो सहायनो हाया।

थाम
कल्पनामोननि parlour।
पारलाराव जʼनानै बाथ्रा सावरायबाय थादों कल्पना आरो अजित। मा बाथ्रा ? मोजां मोनलायनायनि बाथ्रा। बाथ्रा सावरायफ्ला सावरायफ्लि कल्पनाया अजितजों मोदोम नांजाबलायजासे जʼफायो आरो अजितनि आखाइखौ गावनि आखाइ मोजोमनाय गेजेराव लायो। अजिता मिनिस्लु जानानै कल्पनानिथिं नायनानै बुङो- " बुंनायसाय माबादि फागाजों खाजाब्ला मानसिया बसʼनानै लानो हाया ? " मोजां मोन्नाय फागाजों । " खेंख्रा नायनानै मिनिखैरो मिनिना बुङो कल्पनाया। कल्पनानि दोंनै दोंथाम खाफालाव फैनाय खानायखौ अजिता खरʼवाव सारखोहʼरो। कल्पनायाबो हेंथा होवा। जेब्लानाखि अजिता कल्पनाखौ खनसे खुदुमबावनो नागिरो होमबानो दाʼ नुसनफैयो शान्तिया। थाब सिखारनानै बुङो कल्पनाया- "मानो फैदो शान्ति ?"
" मानो ? फैनो मोना नामा ? "
" मा बुंनाय जायो, आंनानो गोरोन्थि जादों गावनि लोगोखौ बिब्दि सोंनाया। जʼदो। आं साहा फुदुंनो थिनहैनो।" हां लायाजासेनो बुंनानै ब्लद ओंखारलाङो कल्पनाया।
दʼसे सिरि।
सिरिखौ गोगोम खालामनो थाखाय सान्तिया अजितखौ सोङो- " बेसे गोबाव जाखो आदाया बेवहाय ?"
"बावाखै।" मावफुनाय लेन्टन चिमनी सिङाव थानाय मासे एम्फौ बायदि जानानै बुङो अजिता।
" आदाया नोंखौ सानफ्रोमबो रायखांबाय थायो"
" रायखांनो हागौ।" -दस्राथिं मोखां जानानै बुङो अजिता। शान्तिया हʼमनो हाबाय अजिता गावखौ सैथा। मोबायजोंबो खाथियाव थाजानो लुबैया, बिनि गोसोवा बायो। हस्रिखाव हस्रिखाव गाबनो लुबैयो बियो। दʼसे थानानै कल्पनाया हाबफैयो। " आं थांनोसै कल्पना" जʼनायनिफ्राय सिखारो शान्तिया।
" मानो ? " गोमोयो कल्पनाया ।
" नʼवाव खामानि दङ।" ब्लद ओंखारलाङो शान्तिया। ड्रयिं रुमनिफ्राय ओंखारबोब्ला शान्तिया खोनानो मोनो मोनसे सोदोब- चप।" आन्दाजाव अजिता कल्पनानि लेफे लेफे फावदुत खावलायाव खुदुमदों, बेनिनो सोदोब।
शान्तिया सिददा फैनानै गावनि फख्रि जिंनि दुब्रि सायाव जʼयो। दोंब्रै दोंबा खानाया मोखांथिं फैनानै मोसायो बारनि अन्नायाव। शान्तिनिथिं नायहʼरनानै हांसो राजाफ्रा गाबो गाब गाबनो। फख्रि जिंनि ताल, नारेंखर, खेजुर बिलाया हाइला-हुइला मोसादों लोगो लोगो फख्रिनि दैनि सायावबो। शान्तिया दʼबानिफ्राय गांसे पेपार बहन्नानै खन्थाइ लिरो हांमा सुरै सुरै-
" आं नोंखौ खाथियाव लुबैयो
नों मानो गोजानाव थाङो ?
आं नोंनो आंनि बिखानि मोजां मोन्नायखौ-
गासिबो होनो नागिरो,
नों मानो नाजावा ?
आंनि मोजां मोन्नायनि दैमुवाव....."
'शान्ति'
सोरबा गाबज्रिनायाव बेनि खन्थाइनि बोहैनाया बोहैगायो। थाब सिखारनानै नायब्ला नुनो मोनो बियो बिदासो।
" मा खालामदों शान्ति ?"
" दा मानि नोंखौ ..... ।"
" जेबो जायाखै आदा, थौ दʼसे बेरायहैनि।"
" थौ "
सानैबो फख्रिनिफ्राय ओंखारलाङो।सुशान्तवा बेखौ दाव दाव खांबोदों। अनबोदों। मानोना शान्तिया जʼखायसे खावसे बैसोवावनो बिमा-बिफा थैजादों। बिमा-बिफानि अन्नायखौ सुशान्तनावनो मोदों शान्तिया। शान्तियाबो सुशान्तखौ अʼनो, सिबियो- जेरै सुशान्तवा गावखौ अʼनो।

ब्रै
कल्पनाया गाव जे अजितखौ मोजां मोनो बेखौ दोनखोमायाखैसै। बियो बिमानो खिन्थाबाय आरो बेखौबो थिनबाय अजितनि बिमाइ लेबेनजों रायलायनो। कैलाशा दाबाश्रीनि खुगानिफ्राय गासिबो खोनाजोब्बाय। दाबाश्री आरो कल्पनानि खाराव-माराव बुंनायाव कैलाशा लेबेनखौ लेंहरदों। ड्रयिं रुमाव जʼनानै कैलाश आरो लेबेना साहा लोंदों आरो कल्पनाया ओजों थांलाय ओजों फैलाय खामानि मावदों। गावखौ नायनो फैब्ला बिब्दिनो हिन्जावफ्रा हांफ्ला-सिफ्ला खामानि मावफ्लायो। गावखौ मावथि सानथों सान्नानै। कल्पनाखौ नुनानै लेबेना जोबोर हामजानाय मोनबाय आरो अजितनि थाखायबो साबद्रायथारगोन सानबाय। बोनि सायाव आलिबाबा धोन-दौलद मोन्नाय बायदि धोन-दौलद मोनगोन। मानोना कैलाशहा गथʼ होनोब्ला बि सासेलʼ। कैलाशाबो अजितखौ बिजामादै मोनगोनखाय मोजां मोनबाय। फिसाजोनि मेगनखौ ' तारिफा ' खालामबाय। अजिता 'Brilliant' गथʼ। नायनोबो मोजां। आखुवा गोमोथाव, आरो बेनि सायाव थाबनो गभर्णमेन्टनिफ्राय मोनसे फरेइनाव Sholarship मोनगोन। बेवहाय आन्दासाव बाराथारबा बोसोरनैसो नांगोन। कैलाश आरो लेबेना रायलायनानै थिक थाक खालामबाय- अजिता बिलातनिफ्राय रिसार्सखौ complete खालामनानै Doctorate जानानै फैबानो अजित आरो कल्पानानि हाबाखौ खुंनानै होनो। बेसेबा गोबाव बाथ्रा रायलायखांनानै लेबेना कैलाशनि ड्रयिं रुमनिफ्राय ओंखारलांबाय। कल्पानाया गासिबो बाथ्राखौ खोनानानै गोसोनि खुसिखौ हमथानो हायैनि हʼगार फ्लांगारो दोंसे मेथाइ।जिवाव बेनो आरो बेहा जेबो मोननांगौ गैला। गासिबो मोनजोब्बाय। बे खौरांखौ अजिताबो मोनबाय। अखा नायै लेबʼरेटʼरीयाव Practical खालामब्ला सानैबो मोखांजों मोखां नायनो हालायाखैमोन। बे खौरांखौ कल्पनाया शान्तिनो लेबʼरेटʼरीनिफ्राय ओंखारलांबा खिन्थालांबाय। सुशान्तवा गोबाव राइजो जानो मोनथोंʼ होननानै अजितनि खरʼवाव दांनानै सारस्रिहʼरो। शान्तिया गाव उन्दुग्रा खʼथायाव दर फांथेनानै गान्दुवाव उरफ्लंनानै गाबो।
बिनि मेगननिफ्राय मोदै गयो रʼ रʼनो। बिनि मोजां मोन्नायखौ सोर मिथिनो ? बेनि खुगायाव गेवा बिखायासो गावो।
कल्पनाया जे सानसे समाव अजितजों हाबा जागोन बे खौरांखौ प्रेमधराबो खोनानै मोनबाय। बे खौरांखौ खोनानानै बियो फाग्लासिन जाबाय। मानोना प्रेमधरा दाबो कल्पनाखौ बावाखै। बावलांनो नागिरब्लाबो बियो हायाखै। जानाय-लोंनाय थिक गैलिया, बायह्रायाव ओंखारनो गोसो गैया जाबाय प्रेमधरा सावगारिलʼ आखियो। बिखबै बिखब सिगारेट सोबो। प्रेमधरा आर्टिष्ट जाबाय। बियो मानसि आखियो। आखियै खनै बमफां-लाइफां, हाजो, निजोरा, दावबʼ फालो, फानकाउरी फालो, फुल बायदिसिन। खानाइखौथʼ खाना। प्रेमधरनि जिउजों शान्तिनि जिउजों "हारमनि" दङ। मानोना कल्पनानि थाखाय जेरै प्रेमधरा फाग्ला एरै अजितनि थाखाय शान्तिया फाग्लि। अबंलाउरीनि गेलेहोनाया जोबोद गोमोथाव। सोमोनांथाव। बिखा गावथाव।।

बा
कलेजाव थांला शान्तिया। बिदा सुशान्तवाबो बेनि जानाय सायराफ महर आरो बाख्रिसे जिंगाखौ नुनानै जेबो बुङाखै।खालि सोंदोंलʼ - ' लोमजादों नामा शान्ति ?' सान्तिया " लोमजायाखै " होननानै सुशान्तनि खाथिनिफ्राय गोजानाव थाङोमोन। " मोजां मोन्नाय "- मुलुगाव सोरबा देरहासार दङ होनबा बिनो। मोजां मोन्नायनि फाखʼनाव गोग्लैनानै कतʼनाव गोग्लैनानै बेसेबा मानसि फाग्ला-फाग्लि जाबाय, जादों, जागासिनो दं, जाबावगोन बेसेबा मानसि थैदों, बेसेबा नोगोर सात- सिलिंखार जानांदों बेनि अनजिमा गैया, सानथ्रʼनो हाया। मोजां मोन्नायनि अन्नायावनो ताहमहला जोनोम लानो मोनदों। बʼनापार्टा देरहासार जोहोलाव बुंजादों। मोजां मोन्नायनि फाखʼनाव गोलैनानै दिनै शान्तिया फाग्लि, प्रेमधरा फाग्ला। बिसोरनि गोसोनि बोहैनाय गोलाव हांमानि निज्राखौ मानसिया नुवाखै। बिसोरनि गोलाव हांमा सुरनायखौ रावबो खोनायाखै ।जोंफुनाय लेम्पʼनि सलथा बायदि बिखायाव हाव हाव दुंनाय बिसोरनि जिउनि दैया बोहैलाङो। शान्तिया गावखौ बुजायनो नागिरो- 'आंखौथ' अजिता सैया, होमबा मानो आं अजितखौ मोजां मोननो ? मा जाखादों ?' नाथाय शान्तिनि गोसोवा अख्रा। मिथिगौ बियो बे उजिगासेयाव अजितखौ मोना। थेवबो बिनि गोसोवा बेङा। प्रेमधराबो मिथिगौ- " बे उजिगासेयाव कल्पनाखौ मोना। कल्पनाखौ लानानै इमाजिन खालामैनो दिन थांगोन। थेवबो बिनि गोसोवा बोसोन लायै, माथो लायै, हाग्रानि मैदेदबादि बायगर। मोजां मोननायनि गेलेहोनाया बिब्दिनो। मोजां मोन्नाया बिखायावसो थायो, खुगायाव थाया। " प्रेमधर आरो शान्तिया सानो।
अजिता फरेइनाव थांनो गभर्णमेन्तनिफ्राय मोनबाय। जʼखायसे साननै थानानै बिलाताव थांगोन। खौरांखौ मोन्नाय लोगो लोगो कैलाशा अजितखौ लेंहरनानै खुब जाहोबाय आरो बुजायबाय इयुनखौ सानफ्रामबो नायग्रा कैलाशा बुजायबाय आथिखालाव फरायसाफ्रा बिब्दिनो गभर्णमेन्टनिफ्राय स्कलारसिप लानानै बिलाताव, आमेरिकायाव थाङो।उनाव फैनाय समाव मालायजाथि हिन्जावफोरखौ लाबोफायो, नङाबा नाइट-क्लाबाव गोजोन लायो। आरो गाव जि हाबा लानानै थांदोंमोन बेखौ गोसो होवाबालानो माबा एरʼप्लेनाव, क्लाबाव, सान-बाथ खालामनायाव, ब्लुडेन्स नायनायाव, रेस्टुरेन्टाव कफि लोंनायाव दसे लोगो मोन्नाय हिन्जावफोरखौ लानानै सलʼबादि रस गोनां Literary Composition लिरनानै गेजेटाव हʼरो। नाथाय बेफोर गिज्रा आखल। महात्मा गान्धिजीखौ नुवाखै, सिबायान डेन फरेइनाव थांनानैबो बेसेबां गोथारै दङमोन। आं मा बुंबावनो, नोंथʼ आरो गथʼ गोर्लै नङा। खबरदार फिसा आसि बिमा खेबथा खेबथा थाबाय। मालायनि गोदै खोथायाव दागबʼ। सैथोनि लामाजों थाबायबा सानसे समाव नोंनि खाफाला गेवगोन जोंगोन। आंहा मोनसे खामानि दङ दिल्लीयाव थांनांगौ। आं नों फरेइनाव थांनाय थि समाव सफैगोन। बायदिसिना बुजायनानै दुफुं सिखारनानै लानानै ओंखारलाङो कैलाशा।कल्पनाया बिफा बुजायनायखौ खामसालियाव थानानै खोनांसंदोंमोन। बिनि गोसोवा एसे उरां-फारां जादोंमोन।मानोना अजितखौ बियो थैजासे नङाब्लाबो बोसोरनैसो नुनाय नंला। गोलाव हांमा सुरो कल्पनाया। जेब्ला अजिता नʼवाव थांनो नागिरो होमब्ला गुगुरुब खुलुमो कल्पनाया। अजिता कल्पनाखौ बोखाङो आरो खरʼवाव बिलिदनानै बुङो- "नों आंखौ दाबावलʼ।"
कल्पनाया राव सिलिंनाय, थेरनाय गारांजों बुङो- " नों नङाबा आं बे मुलुगाव रावखौबो हाबा खालामा, नोंनो आंनि जिउनि मोदाइ।"कल्पनानि मेगननि मोदैखौ हुगारनानै ओंखारबोयो। बेनिफ्राय लं लं थाबायनानै सुशान्तनि लेबʼरेटारीथिं थाङो अजिता। लेबʼरेटरीखौ बियो नागारनो हाया। लेबʼरेटरीयावनोथʼ कल्पनाजों बिजों नुलायदों मोजां मोनलायदों।सुशान्तनि अन्नायाव बियो बे लेबʼरेटरीखौ गावनि बायदि बाहायनो मोनदों, हादों। कल्पनायाबो शान्तिनि अन्नायाव बे लेबʼरेटरीयाव प्रेकटिकेल खालामनो मोनदों। जेब्ला गोसो जायो होमब्लानो लेबʼरेटरीयाव फैनानै प्रेकटिकेल खालामनाय अजितनि हुदाया गोदोनिफ्रायनो। एखमबा कल्पनाखौ लाबोफायो। दिनैबो हार्सिङै गोसो जानानै फैयो अजिता लेबʼरेटरीयाव।
मानसिया बबे समाव मा खैफोदाव गोग्लैयो बेखौ रावबो बुंसʼनो हाया। खायफाबा आनारस फिथाइ खाहारनायाव बिजौ दारासजों सौजानानै थैयो। खायफाबा लामा मोजाङावनो सौथुनानै थैयो। खायफाबा दै थौलेयावनो गबʼनानै थैयो आरो खायफा बिजिखान्दा गोमाबा नायगिरनानै मोन्नाय जायगायावनो जोर हाबजायो। बिब्दिनो अबंलाउरिया लेबʼरेटरीयाव अजितनि थाखाय खै सानानै दोनदोंमोन। लेबʼरेटरीयाव प्रेकटिकेल खालामबाय थानाय समाव बेरफ्रुजानानै अजितनि मेगन थायनैया खाना जाबाय। जेब्ला खाना जायो ओइ हसिख्रावो अजिता। अजितनि हसिख्रावनायखौ खोनानानै गावनि रुमाव खन्थाइ लिरबाय थानाय शान्तिया लेबʼरेटरीयाव खारबोयो। आरो खारबोयो सुशान्तवा गाव फरायनाय " दि इलाष्ट्रेड उइकलि इन्डियाʼखौ गारनानै। सुथि गोमानाय अजितखौ शान्ति आरो सुशान्तवा गावसोरनि टेक्सीयाव लानानै हस्पितालाव लाङो। नाथाय जोबोद दुखुनि बाथ्रा डाक्तारा मोजाङै बिजिर बिजिरै नायनानै बुंनाय- " आं बेखौ मोजां खालामनो हानाय नङा। हस्पितालाव दोननो जायगा गैयैखाय गावसोरनावनो लाबोयो सुशान्तवा। होमब्लासो सुथि मोनखाङो अजिता। सुथि मोनखांनानै गाव जाजानायखौ गोसोखांनानै रौ-आ-रौ गाबो अजिता गथʼ गोर्लैबादि। सुशान्तवा बिखौ बुजायनानै बिमाइ लेबेनखौ खिन्थानो थाङो। शान्तिया गिलासाव गाइखेर होफैयो। अजिता लोङो। एसे गोबावनि उनाव सुशान्तवा फैनानै जि बाथ्रा बुंबाय बियो बिखा गावथावथाव। बे बाथ्राया जादों- अजितनि बिमाइ लेबेना 'हार्टफेल' जानानै थैनाया थाम घन्टासोलʼ जादों। अजिता बे खौरांखौ खोनानानै गाबो हस्रिखाव हस्रिखाव। शान्तिया कल्पनानो बे खौरांखौ खिन्थानो थाङो। कैलाशाथʼ दिल्लीयाव थांदों। कल्पनाया मेथाइ खनदोंमोन। रेलिंनि मानि-प्लेन्टनि बिफांनि बिबारखौ नायनानै मेथाइखनदोंमोन। गोसो होसारनानै।
" कल्पना।"
उनथिं नायहरबा नुहुरो बियो शान्तिखौ।
" मा "
" अजिता खाना जाबाय......।"
" खा...खा...खा..खाना जाबाय।
भुत नुनाय बायदि जाबाय कल्पनाया। बेनि मोदोमा एमबुसिथ्रʼ सिदेर जानाय मोसौ बायदि थोर थोर मावबाय। बेनि आथिंनिफ्राय मुलुगा गिसिखाहां गिसिखाहां जाबाय।
" औ। "
" बोरै ?" कल्पनानि मेगनाव मोदैनि बाना आरो मोखाङाव गोमोनायनि गाब। जेनʼ कल्पनाया सिमांसो नुदों।
" लेबʼरेटरीयाव खालामबाय थानाय समाव बेरफ्रुजानानै।"
" डाक्तारनो खिन्थाबाय ?"
" खिन्थाबाय, बियो आरो हामलाय नंलानो।"
"ओ ?" कल्पनाया जेनʼ खोथाखौ फोथायाखै।
" मा खालामनो, बेफोर जादों अबंलाउरिनि गेलेहोनाय।"
" थौ।" कल्पनानि गाराङा थेरो। कल्पानाया गेरेजनिफ्राय एम्बेसादर कार बहननानै शान्तिखौ फजʼनानै गावनो बोरलाखार बादि सालायो। गाव नायनो थांनायखौ अजितनो दाखिन्था होन्नानै बुङो कल्पनाया। शान्तिया गोमोयो।सुशान्तवा अजितखौ खामसालियाव फजʼनानै गावहा दुगैदों बाथ-रुमाव। कल्पनाया कारखौ अजित जʼनायनि एसे खाथियाव दोननानै कारनिफ्राय नायहरो -मोगन थायनैया बेरगʼ गʼ। बेरगʼ गʼ मोगननिफ्राय मेगन मोदै बोहैगासिनो दङ। खानाया आइला-जाइला नायनो जेनʼ सानब्रैसो ओंखाम मोनजायै मागिनानै जाग्रा सासे खाना। थाब कारखौ नथिं मोखां खालामफिननानै थार्द गियाराव ड्राइभ खालामो कल्पनाया। शान्तिया गोमोबाय। नʼवाव फैनानै बुङो कल्पनाया " गाबोन डाः मृनालखौ लायनानै खनसे खिन्थानायसाय, बेनिफ्राय बेलासियाव आंनो खिन्थाफै, मिथिबाय शान्ति ? नाथाय खबदार हाइ आं नायनो थांनायखौ नोंदा एबा अजितनो खिन्थानो मोननाय नङा।"
" ओनदे।" होननानै ब्लद फैयो शान्तिया। गिलिद गोसोयै।
मृनाला आसामनि सासे बाख्नायजाग्रा मेगननि डाक्तारा हायाबाथाय आसामनि खुनु डाक्तारा हाला होननानै बुङोब्ला बारायनानै बुंनाय जाया। शान्तिया बिदाखौ डाः मृनालखौ लायहोबाय । नाथाय जोबोद बिखा गावथावथाव बाथ्रा डाः मृनालाबो बिजिरै बिजिरै नायनानै बुंबाय- "बेखौ आं सोखानो हानाय नङा।"
खौरांखौ शान्तिया बेलासि समाव कल्पनानो खिन्थानो थांबाय। कल्पनाया कालिदासनि 'मेघदुत'खौ फरायबाय थादोंमोन। गावनि हिन्जावखौ गारखोमानानै बोरै यक्षया जोमैखौ गावनि बिसि उन्दुग्राथिं बिरलांनानै गावनि खौरांखौ खिन्थानो थिनदों बेफोरखौ फरायनानै गोसोजों गोसो मिनिबाय थादोंमोन कल्पनाया। दिनै अजितानो जे यक्ष बेखौ एसेबो सानाखिसै कल्पनाया।
"कल्पना।"
बिजाबखौ जोख्लोबनानै सोङो कल्पनाया- " मा खौरां शान्ति ?"
हांमा सुरनानै बुङो शान्तिया- गाज्रि खौरां। डाः मृनालाबो बुंबाय- हानाय नंला।"
"हानाय नंला ?" अन्थायाव गोग्लैनाय दावथु बायदि जायो कल्पनाया।
"अहʼ।"
"हो।"
"थौदो अजितखौ नायदिनि सिमां हांमा नोंखौनो बुंबाय थायो।"
"थाथों।"
"थाथों ?" गोमोयो शान्तिया।
"औ"। गाव आबनायदों आवनायबाय थाथों। आंखौ बावलांथों बियो। सानथों बियो- कल्पना होन्नाय सासे हिन्जावखौ आं लोगो मोनदोंबा हाथाइसालियाव दसेनि थाखायलʼ।"
"सि कल्पना, मानसिनि बिखाया एसेग्राब अन्थाइ बिखा जानो नाङा। मानसिया मानसिखौ एसेग्राब थाब बावनो नाङा।"
"आं बावलांगोन शान्ति आं बावलांगोन। सासे खाना मानसिखौ गोदोनायाव लानानै सोर फाग्लि थैजासे राइजो जानो ? आं हाया ! हाया !! हाया !!!
"हाजार हक कल्पना,- बे बायदि खैफोदाव अजिता नोंखौनो खाथियाव लुबैयो।"
"लुबैनो हागौ। मा जाखादों ? मुलुगाव बे लʼखि हौवा ?"
"सि कल्पना, बिब्दि दाबुं, फाफ नांगोन। बावलांबाय नामा नों नोंसोरनि मोजां मोनलायनायखौ ? नायहर नों बिनि सिमांखौ सोलोगोनांखौ, बिनि समाय लानायखौ, बिनि हास्थायनायखौ, नों मानो बिब्दि जाखो कल्पना ?
"शान्ति, निमाहा खालामथों आंखौ अजिता। थांनानै थानानैबो थैनाय मानसिनि आखायाव आं आंनि जिउखौ गʼथायनानै होनो हाया। सोर थिनदोंमोन बिखौ हार्सिङै लेबʼरेटरीयाव थांनो ?"
"नों गोरोन्थि सानदों कल्पना,undefiled हिनजावनि खुगायाव बेफोर बायदि रावा समाया। अजिता खाना, मा अरजादों ? नोंनि मेगनाथʼ अजितनि मेगन।"
"अन्नानै शान्ति,आं मेंबाय एसे दलद थाहोदो।"

"आदसा आं थांनोसै, होननानै ब्लद ओंखारलाङो शान्तिया।"
कल्पनाया गोलाव हां बोयो। दसे थांनानै बिफा कैलाशा नʼवाव हाबफैयो। दिल्लीयाव थांनानै गारियाव रां गोमाजानानै लामा सʼसेनिफ्राय लखनौ एक्सप्रेसजों फैफिननांदों कैलाशा । बिफाखौ नुनानै हाखु-दाखु जनायनिफ्राय सिखारनानै गाबा मोखाङै बुङो कल्पनाया- "आफा"।
"मा आइ ?"
"अजिता खाना जाबाय।"
"खाना जाबाय ! बोरै ? गोमोयो कैलाशा।
"जाबाय आफा, लेबʼरेटरीयाव प्रेकतिकेल खालामनायाव बेरफ्रुजानानै खाना जाबाय।"
"नों नायबाय ?"
"औ !एकदम मागिनानै जाग्रा खाना मानसि बादि।"
"हे दहरम, दाना ? मा राहा.....?
"मा जाखादों राहा नायगिरनो ? बिखौ आं हाबा खालामला आफा, गिदिद गिदिद डाक्तारानो बुंबाय बियो आरो मोजां जाला।"
"सि, सि,- बेयो बोरै जानो ? जाखानाय बाथ्राया....?"
"बिब्दिनो नों सासे खाना मानसिनि आखायावनो नायगार नायगारनो फिसाजोखौ दिखांनानै होनो सानबाय आफा ?"
"बेनोथʼ जिंगानि फारि........।"
"मा गरज गोलैदों जिंगानो ? गाव खाना जादों जाथों। नों दानायसै आफा, खुगाजोंबो एबा लाइजामजोंबो जेबो दाबुंहर, बिमायाबो थैबाय ! अजिता दा सुशान्त मोननाव दङ।"
"बिमाया थैबाय ?आद्रे, बिदिब्लाथʼ दा अजितनि थाखाय जोबोद दुखुनि सम,-राम राम मा एसेबां खाफालमोन्दा , नों बाथ्राखौ साननानै बुंदों थʼ आइ ?"
"औ !"
कैलाशा जेबो बुङाबालानो बाथरुमाव थांनानै आथिं आखाइ सुहैयो। कल्पनाया इंराजी सलʼमा Mother फरायो। जेन गावनि जिवाव जेबो जायाखै। बेजो दुखु गैया। गोमोथाव मानसिनि मोजां मोन्नाया। बिब्दि मोजां मोन्नायखौ बुङो साजों सा मोजां मोननाय, मानसिनि महरखौ नायनानै मोजां मोननाय। बिब्दि मोजां मोननाया खुगायावलʼ थायो बिखायाव थाया।

ड
शान्तिया लामा लामा सानबोयो- "मा खालामबा गाहाम जागोन, अजितनि खैफोदनि समाव बिब्दि गावस्रानाया गाहाम जायाखिसै कल्पनाया। कतʼ बायहानजा हिन्जाव दङ थैजासे मालायखौ सिबिनाय। फ्लरेन्स नाइटिंगेल, साबित्री, बेउला, दमयन्ती, शर्मिष्टा चिन्ता, ग्रेस डार्लिं दार्स केभेल, डु, राबियानि जिउनि जारिमिनखौ बोद्लाबानो नुनो मोनगोन बिब्दि नेर्सोनखौ।
होमबा ? शान्तिया गावथʼ अजितखौ मोजां मोनो, नाथाय...... अजितासो गावखौ मोजां मोना। थेवबो शान्तिया अजितखौ अʼनो, बिखाजों मोजां मोनो।"
बायदिसिना सान्नानै थाबायनानै जेब्ला शान्तिया नʼखौ मोनो होमबा सुशान्तवा आखाइ फावजों शान्तिखौ मोनसे 'एपार्टमेन्टʼआव लेंहरनानै सोङो "कल्पनाया बोरो ?" शान्तिया गोलाउ हांमा सुरनानै बुंङो- "बियो आरो अजितखौ मोजां मोनला, हाबाबो खालामला। खैफोद समावबो फैला।"
"मा ? दानिया मा राहा ? अजिताथʼ सानफ्रामबो 'कल्पना कल्पना' होन्नानै बिफांनि बिलाइ सिरिहोयो। बे खोरांखौ खोनाबा दानो फाग्ला जागोन बियो आरो जोंबो हमथानो आरो लाखिनो हानाय नङा।"
बिदा-बिनानाव मोखांजों मोखां गलʼ नायलायो। दरखङाव गसंनानै थानाय सार्भेन्ट नारायणा सासु-मासु जानानै बुङो। "आं मोनसे राहा सोगोखांदों।"
"मा राहा" बिदा-बिनानावाबो स्रे देंखोवै सोङो।
"राहाया जादों शान्तिनि गाराङाथʼ कल्पनाजों गोरोबो। कल्पनानि बदलै शान्तियानो जाफ्लाबा जाया बेयो। जोंबो नʼवाव कल्पना होननानै गाबज्रिगोन।"
"गाज्रि नङा।" बुङो सुशान्तवा।
नारायण बुंनायखौबो शान्तिया बुंनो नायगिरदोंमोन, बियो मिनिस्लु जानानै बुङो- "जुदि मिथिब्ला ?"
"मिथिया।" बुङो नारायणा।
बिदा-बिनानाव आरो नारायण साथामजों रायलायनानै थि खालामबाय अजिता शान्तिखौ बʼहा थांदों होननानै सोंबा बुंनो- सिमलायाव बारहावा सोलायनो थांदों होननानै आरो शान्तिया कल्पना जाफ्लानानै अजितनि गोसोखौ, जिंगाखौ, दाहाखौ सुग्लायहोयो। मानोना दामानि अजिता कल्पना होननानै गाबबाय थादों। गथʼ गेर्लैबादि लाया, बेङा। कल्पनाया बिनि बिखा, समफ्लʼ, बिथै।
बेलासि सम।
प्रेमधरा रुम फांथेनानै मासे बुन्दी सैमा बिलातीखौ रेशमनि खानाय खोमा खाथियाव खादों सैमानि खरʼ, मोदोमाव एसेन्सयाव मोदोमनाय फुननानै होदों, सैमानि मोखाङाव पाउदार दाफबनानै बेनि गोदोनायाव लु गानहोयो, आथिङाव आसान गानहोयो। सिगारेट थʼसे सोबनानै सैमाखौ सि गानहोयो बेनिफ्राय खोमा सिङाव प्लास्टिकनि बिबार गानहोयो। उनाव थिं खायलाबाव लिरनाय कल्पनाʼ मेडेलखौ गोदोनायाव गानहोयो। थिक बे समावनो दर नारो। "सोर ?" होननानै जाइला-जाइथा दरखौ खेवनानै होयो प्रमधरा। दर खेवनानै भुत नुनायबादि जायो बियो। बेनि खुगानिफ्राय राव गैया।
"मा खालामामोन दर फांथेनानै।"
"कल्पनाखौ Make up खालादोंमोन हाबबो।" बिब्दि होननानै नʼवाव हाबफिनो प्रेमधरा। कल्पनायाबो हाबो। हाबनानै सैमा बिलातीखौ नुनानै गोमोयो कल्पनाया।
" मा खालामनाय जाखो बियो ?"
प्रेमधरा जेबो बुङाबालानो सैमानि गोदोनायाव थानाय थिं खायलाबाव लिरनाय कल्पनाखौ खिन्थायो।
"बेनि पार्पʼजा मा जाखो ?"
बेनि पार्पʼजा गोरलै कल्पना- बे सैमाखौ लानानै आं दुलाराय मुलुगखौ बेरायगोन आरो मानसिफोरनि सिगां सिगां बुंगोन दाअन, दाअनसाय। मानोना बे सैमाया जाय गावखौ अनो, मोजां मोनो बेखौ अरो। आंबो बे सैमाखौ मोजां मोनदोंमोन, अनदोंमोन ओंखायनो अरजादों। बे सैमाया जाबा जानानै लाइखौ बिसियो। बे सैमानि नामखौ बे थिं खायलाबाव नायब्लानो नुगोन। नोंसोर हयतʼ बे सैमानि गाननाय-जोमनाय बायदिसिनाखौ नुनानै मोजां मोननो हागौ, नाथाय .....।"
"बे सैमाया आंनो ?" प्रेमधरनि रावखौ सेखʼनानै बुंनायसै कल्पनाया।
"नोंखौ सोर बुंदों ?" कल्पनायाखि नोंलʼ प्रेमधराखि आंलʼ ? मुलुगाव बेसेबां प्रेमधर कल्पना दङ।"
"बुजिबाय आं।" हांमा सुरनानै बुङो कल्पनाया।
"बुजिनो हागौ।" सिगारेट थʼसे सोबो प्रेमधरा।
बाथ्राखौ दानख्लेंनो थाखाय इनजुराव आलायनाय हाजो, दावबʼ फानखाउरी फालो, निज्रा, बिफां लाइफांनि सावगारिखौ नायनानै सोङो कल्पनाया- "नों मानो मानसिनि सावगारि आखिया ?"
कल्पनाया जेन मोश्रोमनि हाबाखौ नागारनानै खैजोमानि बाहाखौसो दांसनबाय। कल्पनानि बाथ्राखौ खोनानानै थाब बुंबाय प्रेमधरा- "मा जाखादों ? मिथिगौ कल्पना, बिफा-लाइफां, हाजोवा मानसि बायदि फोलाया। मालायनि बिखायाव अʼर सुनानै होवा। हाजोनिफ्राय बोहैबोनाय मोनसे निजोरानि खाथियाव फुदुला फुदलि जानानै थां नों- निजोराया नोंखौ हेंथा होनाय नङा " बाहाय दादुगै।"
दुंहाव-हाव मोदोमखौ थाजिम खालामनो थाखाय फांसे बिफां सायायाव जʼनो थां नों, बिफां सायाया नोंखौ हेंथाहोनाय नङा- " बेहाय दाजʼ।" नाथाय सासे मानसिनि खाथियाव मोजां मोननाय अननाय नागिरनानै थांबा मोनगोन नों थोजासे अनागारिनि बान्था। होमबा आं मानो मानसिनि सावगारि आखिनो ?
सिगारेट थʼसे सोबबावो प्रेमधरा। कल्पनाया बुजिबाय गावनि थाखायनो प्रेमधरा बिब्दि जानांदो।
"आदा ? अनथाव थाव गुरै गेस्रेम रावयै गाबज्रियो कल्पनाया।

"मा जाखो ?"
"गासिबो आंनिनो गोरोन्थि।"
"गोरोन्थि ! नों मा गोरोन्थि खालामखो ? नोंजों आंजों मा !"
"नों आंखौ बावलांबाय आदा ?"
बावनो। मानो बावनो आं नोंखौ ? नों थʼ कैलाशनि फिसाजो कल्पना नङा ना ?"
"नों जे मोनसे समाव आंखौ मोजां मोनदोंमोन ?"
"मोजां मोनदोंमोन ! माब्ला ?"
आखाइजों मोखां फांथेनानै गाबो कल्पनाया।
हिन्जावफोरना गाबनायाबो बोलो, बोराबफ्लानायानो दाहाल-थुंग्रि। गाबै गाबै बुङो कल्पनाया- "आंखौ निमाहा होदो आदा, आंखौ अजितानो फुस्लायनानै नोंखौ बावहोदों। नों आंखौ दा एंगारसै आदा।"
"दा एंगार ? बे मा जिनिस ? निमाहाखौथʼ आं नुवाखै बेबा माबादि। माबादि कल्पना निमाहाया ? गोरोन्थिया ?"
कल्पनाया गाबै गाबै ओंखारलांनो नागिरो। कल्पनाया जेब्ला ओंखारलांनो नागिरो, ऐ प्रेमधरा थाब हʼमनानै कल्पनाखौ गावनि खाथियाव फजʼनानै बुङो- नङा प्रेमधरनि बिखाया अन्थाइ नङा, पेमधरनि बिखाया गान्दु तुला बायदि लेफे लेफे। प्रेमधरनि बिखायाव अन्नाया जोबा। आं मिथिगौ सानखांफिननाया गोसोखौ निस्थार खालामो। नाथाय नों बुंनायसाय कल्पना नोंखि आंखौ गारनानै थांला ?"
"ओहो।" मेगननि मोदैखौ हुगारनानै बुङो कल्पनाया।
"कल्पना, आंनि।" बिखायाव बजबनानै लायो कल्पनाखौ प्रेमधरा। कल्पनायाबो दावसा फिसाया सिलाखौ नुनानै गिनानै बिमानि बिखायाव उरसोमनानै थानाय बादि प्रेमधरनि बिखायाव उरसोमो। उफ्लेयो। प्रेमधरा कल्पनानि खानायव बिलिदबाय थायो।
कल्पनाया मेगन थायनैखौ मोसेबो, गोसो खुसियै।
सुशान्तनि खुगानिफ्राय अजिता मिथिबाय- कल्पनाया फैबाय अजितखौ नायनो थाखाय। बेवहायनो थासिगोनबो। दुखुनि गेजेराव दङ मोनब्लाबो गोलाव खुसिनि हां बोयो अजिता। "कल्पनाया बिब्दिब्ला आंखौ बावाखै ! आंखौ मुगैयाखै ! गोसोजों गोसो सानो अजिता। लासै लासै फैनानै शान्तिया अजितनि खाथियाव थाफैयो आरो आखाइखौ अजितनि फाफ्लियाव दोनो।
आखाइखौ दांनानै अजिता सोङो-
"सोर ? कल्पना।"
"औ।"
शान्तिनि आखाइखौ स्रा हगारनानै गाबा मोखां जानानै बुङो अजिता- "कल्पना, नों मानो फैखो ? नोंखौ सोर लेंहरा ? आंनाव मा मिजिं लानानै फैखो नों ? आंहा जेबो गैया। कल्पना....आं...आं निखाउरिसै। नों आंखौ, बावलांदो कल्पना, दस्राखौ...।"
"सि बिब्दि दाबुं आंनि बिखाया गावो। आं मिथिगौ नों खुगाजों जेखि बुङा नोंनि बिखाया आंखौनो लुबैयो। नोंथʼ मिथिगौ फिसाया हाजार खाना, खुजा, लेंग्रा जाथों बिसिया बिखौ सिबिनांगौ। दिनै नोंनि खोथाखौ दोनहरथʼ आं जुदि खानि जाबा ,नोंखि आंखौ गारनोमोन ?" हां लायाजासेनो बुङो शान्तिया।
गारनाय नङामोन कल्पना, गारनाय नङामोन। शान्तिखौ दांग्रोमनानै बिनि आखाइखौ बिखायाव बजबनानै लायो अजिता। शान्तिनि मेगननिफ्राय मोदै गʼयो रʼरʼनो।
"थारैनो नों आंखौ मोजां मोनो ?"
"नों मा बुंखो कल्पना, दिनै आंनि बिखाखौ बिसिनो हाया। बिसिनो हायोमोनब्ला खिन्थानो हागौमोन आं हनुमाननि बिखायाव सीतानि जानाय बायदि आंनि बिखायाव मोजां मोननायनि थैजों लाथा खानानै मोनसे सावगारि दं बे सावगारिया नोंनिनो कल्पना नोंनिनो।"
"खाफाल मोजां आं।"
"खाफाल मोजाङा आंसो कल्पना, नों बायदि सति हिनजावखौ जे आं लोगो मोनफ्लांदों।" दʼसे थानानै माबा साननानै सोङो अजिता-
"शान्तिया बहा थांदों कल्पना ?"
"सिमलायाव, बारहावा सोलायनो थांदों।"
" ए।"
"शान्तिखौ नों सैयो ना सैया।"

बाथ्राखौ बुंनाय आगोलावनो सोंग्रोयो अजिता-
"सुशान्तवा नʼवाव दङ ?"
"गैया, बार जाहैदों।"
"शान्तिखौ आं मोबायजोंबो सैया। बियो सिमलायाव थांदों, हामदों।"
शान्तिया बे रावखौ खोनानानै सिरि सिरि गाबो। बिनि बिखाया थेर बेथेर जायो। मेगननिफ्राय मोदैया थरनै-थरथाम अजितनि फाफ्लियाव नाङो।
"नों गाबदों कल्पना ?"
"गाबाखै।"
"कल्पना खायफा लिरगिरिफ्रा मा इसेबां जाब्मा होमबा, मोजां मोननायखौ दसेलʼ दसेलʼ बुंनानै हसिख्रावो। बुंनो थांब्ला दसेलʼ नङा, नङासै कल्पना ?"
"औ।"
"मालायनि नʼवाव थानो बाबाय आं कल्पना।" नोंसिनि नʼवाव.......।"
"मा जानो आदा, जेबो अरजाया। आंनोथʼ, नोंनि खाथियाव सानफ्रामबो थागोन।"
"थेवबो।"
"नों जेबो दासान आदा।"
दʼसे सिरि।
"आंनि सान्नाया गासैबो फैमाल जाबाय कल्पना, मा खालामनो आंनि सुखखौ अबुंलाउरिया सहायनो हायाखिसै।"
"दानो नुनो मोनगोन नों आदा, जिंगा दासि।"
"इम्पʼसिबल, कल्पना इम्पʼसिबल।"
"थौ आदा उन्दहैदो, मोनाबाय।"
"मोनाबाय ! माब्लाबानो ! मा खामनो कल्पना आं एसेबो नुला, मिथिला माब्ला सान जायो ?" हांमा सुरनानै बुङो अजिता। शान्तिया अजितखौ आखायाव हमनानै बिसिनायाव फैनानै गान्दुवाव उरफ्लेनानै गाबो हाजासे। " शान्तिखौ आं मोबायजोंबो सैया।" अजितनि बे बाथ्राया शान्तिनि बिखायाव जं सुनाय बायदि सुयो खें आरो खें।

स्नि
कल्पनाया अजितखौ बावलांबाय। अजितनि नामखौ खोनाबा दाना खास्रि-बिस्रि मोनबाय बियो। प्रेमधर आरो कल्पनानि मोजां मोन्नायनि बेबादि जेङाव नांबावबाय। दानिया सानफ्रामबो बेलासियाव बेरायो कल्पना आरो प्रेमधरा। कल्पनानि बिमा-बिफाया बेजो बुङाखिसै। सासे खाना मानसिजों मिला-मिसा खालामस्लाय सासे मोजां मानसिजों मिला-मिसा खालामनाया साबसिन।" कल्पनानि बिमा-बिफाया सानो, प्रेमधरा दाना सिगारेट सोबला, खानाइ खानो, मोजां मोजां गस्ला-गामसा गानो। गोदान जिउ मोन्नायबादि मोनबाय प्रेमधरा। कल्पनायाबो अजितनिफ्राय गोजानाव थानो मोननानै गोसोखौ सुग्लायनाय मोनबाय। स्रांबो।
फुं...
जारां रां साना ओंखारबोगौ। सानजानिफ्राय गुसु बारा लासै लासै बारबोदों। शान्तिया अजितनि खाथियाव फैनानै कफि कापसे अजितनि आखायाव होनानै बेनि फाफ्लियाव बिलिदबाय थायो।
"कल्पना।"
"मा आदा ?"
"नों आंनि खाथियाव फैनायखौ नोमा-नोमफाया गाज्रि मोनाखै ?"
"मानो गाज्रि मोननो ? बिसोरहाबोथʼ बिखा दङ, आंखौदि नोंनो होनो बुंखादों ?"
" थेवबो।"
"नों जेबो दासान आदा ?"
"कल्पना।"
"मा ?"
"सुशान्तवा बुंदों आंलायनो दिनै हʼराव गोब्रामदों हसिख्रावदों।"
"बोरै गोब्रामा ?"
"आंलायनो गोब्रामनानै बुंदों बुरेट,-बिकार-फ्लास्क...........
दसे थानानै कल्पनाया डिसनिफ्राय एइलमेनखौ लांʼ बिनिफ्राय बिखौ बिकाराव लु। बेनि गेजेराव 5% डिलुट हाइड्रक्लरिक एसिड दाजाब खालाम 5सि. सि.......आन्दासाव आं नोंखौ लानानै लेबʼरेटरीयाव आंनि आद्रा खामानिखौ मावदोंमोन।
"मानोथो हसिख्रावामोन ?
"आं ? आं हसिख्रावनाया जादों सिमाङाव जेब्ला नोंजों आंजों लेबʼरेटरीयाव प्रेकतिकेल खालामो होमबा लेबʼरेटरीयाव मानोबा अर जोंदों नोंलायनो आंखौ गारनानै खिरखिजों बारनानै नʼवाव खारलांदों बेनिफ्राय अरा आंखौ बेंग्लोबदों। आं अरजों खामथारजाहां खामथारजाहां जानायाव थि बे समावनो शान्तिया लेबʼरेटरीयाव ब्रʼ हाबनानै आंखौ आखायाव हमनानै बोबोनानै रैखा खालामदों। आन्दासाव लेबʼरेटरीयाव आंखौ अरा बेंग्लोबबानो आन्दा गोमानानै आं हसिख्रावदों।"
"बेफोर सिमांनि बाथ्रा, जेबो दासान आदा।" हांमा सुरनानै बुङो शान्तिया।
"कल्पना।"
"मा ?"
कफि लोंखांनाय कापखौ कार्पेट सायाव दोनानै बुङो अजिता-
"खाथियाव फै।"
"आंथʼ खाथियावनो आदा।"
"अ, नङा माथो।" दांग्रोमनानै बुङो अजिता। बेनिफ्राय शान्तिखौ गावजों फजʼनानै बेनि खरʼवाव बिलिदनानै बुङो- "कल्पना, नोंनि मोखांखौ नायनो मोनैया बेसेबा गोबावसै सानब्रै सानबाखौनो जुग मोनसे मोनबाय आं। आं नोंखौ एसे खुदुमनो दे ?"
"ओनदे।"
अजिता शान्तिनि खावलायाव खुदुमनानै बुङो- "कल्पना" नोंनि बे फावदुद खावलाय फारनैयाव मुलुगनि हायना महरा जʼजʼ-जाजाय जʼ जानानै दङ। दोनै आं बे खावलायखौनो, बे महरखौनो नुनो मोनाखिसै। कल्पना,- आंखि गोदो माबा फाफ हाबा मावनानै फैयामोन ? जे दायनि थाखाय आं दिनै बिब्दि सात जार्ला जानांदों ?"
"नों जेबो फाफ हाबा मावनानै फैयाखै आदा, बेफोर अबंलाउरिनि गेलेहोनाय।"
"नंगौ नंगौ कल्पना अबुंलाउरिखौ दं होननानै आं फोथायामोन।" दिनै आं बुजिबाय अबुंलाउरिया दङ, आरो बुजिबाय आं खैफोदाव गोग्लैबासो अबंलाउरिनि नाम लायो। कल्पना आंनि होननानै...,.अजिता शान्तिखौ बिखायाव गोबानानै लायो।"
"कल्पना, नों अरायबो बिब्दि आंनि खाथियाव थागोनथʼ ?"
"थागोन।"

नोंथʼ मिथिबाय आं आरो मेगन थायनैजों नुनाय नंला।"
"नुगोन, नुफिनगोन नों आदा।"
असम्भब कल्पना असम्भब ! बेफोर रावा उन्दैफोर गाबनायखौ थालिद गोमोनजों बुरखायनाय नङाबा जेबो नङा।खाफाल दाखुरा कल्पना खाफाल दाखुरा ! अजिता रासिन शान्तिखौ गाबख्रबो। शान्तिया अजितनि बिखायाव लेफे लेफे जायो। जेन शान्तिया बिफां अजिता बे बिफाङाव माद्लानाय बेन्दों।

डाइन
देरहासार खन्थाइगिरि मिल्टनाबो खानामोन। खाना जानानैबो बियो गावनि मुलुगनि मानसिफोरजों बाख्नायजानाय काब्य "पेराडाइस लस्ट"खौ लिरदोंमोन। होमबा अजितनि सानसुमै सान्नाया, सिमाङा मानो दैनि फुंखा बायदि गोमोरलाङो ? खुगाजों बुंनायानोथʼ बुंनो थांबा हाबायानो। होमबा कल्पनाया बिब्दि अजितखौ बावलांनाया गाहाम जादों ? आंखौथʼ अजिता सैया, होमबा सासे मानसिखौ बेनि खैफोदनि दिनाव खायदाजों सैहोनाया आंना गाहाम जादों ? मिथिगौ आं आजितखौ बे उजिगासेयाव मोना, होमबा मिथिनायावबो बिखौ मोजां मोन्नायाखि आंना जाम्बिनि फाव नङा ?
नङा।
अजिता सैया मालाय मा ? सासे सती हिनजावा जे हाबाखौ मावलाङो आंबो बिब्दि मावलांगोन। दासैथों, मुगैथों, जोगारथों अजिता आंखौ थेवबो आं बिखौ मोजां मोनगोन। गोसोनि मोजां मोननायानोथʼ मोजां मोनगुबैनाय। आरो बेनि सायाव मानसिया खैफोद-आफोदाव मानसिखौ सिबिनांगौ, रैखा खालामनांगौ ,हेफाजाब होनांगौ । लुबैया आं अजितनिफ्राय मोजां मोन्नाय, थेवबो आं अजितनो लुसोमनानै होगोन आंनि मोजां मोन्नाय, हेफाजाब। दस्रानि थाखाय "सेलफिसʼ जानो हागोनबाबो आं अजितनि थाखाय हानाय नङा।" शान्तिया फख्रिजिंनि नारेंखल बिफाङाव सोनारनानै सानो। बेनिफ्राय अजितनि खाथियाव थाङो।
"आदा।"
"मा कल्पना, खाथियाव फै।"
शान्तिया खान्थियाव फैयो।
कल्पना आं नोंनो मा होनो रोंबावनो, दं होनोब्ला आंहा खालि दं उसिफावनाय नोंखौ अननाय। आं निखाउरि कल्पना निखाउरि। हाजारबार सिमान लानानै खरʼ गंग्लायनानै बुंगोन आं- नोंनि मोजां मोन्नाया गोथार, थार। खाफाल मोजां आं नों बादि सती हिन्जावखौ मोजां मोन्नो जुफिदों। अबंलाउरि, दिनै निदाननि दिनब्लाबो नोंखौ साबायखर होबाय आं, नों जे कल्पनाखौ आंनि बिखानिफ्राय सेनानै लाङाखै ! बेनो आंनि थाखाय थोजासे बान्था, अबंलाउरि थोजासे !!
शान्तिया दुखुनि मिनिस्लु मिनियो। "दिनै आं कल्पनामोनबा शान्तिया सानो। बिनि मेगननिफ्राय मोदै गʼयो। शान्तिनि आखाइ फारनैखौ बोनानै बिखायाव गोबानानै लायो अजिता। बेनिफ्राय शान्तिखौ गावनि फेन्दायाव फजʼनानै खुदुमै खुदुमै बुङो-
" सानसे समाव इडेन गार्डेनाव आरो शिलंनि पाइन बिफां सायायाव आं बिब्दिनो नोंखौ खुदुमदोंमोन, नङाना ?
शान्तिया खुनु रोखोमै बुङो "औ"।
दसे थानानै माबा साननानै बुंखाङो अजिता- आंथʼ खाना, लोगोवाव लाफानानै नोंनि जिउखौ फैमाल खालामनो मा मोन्थाय दङ आंहा ? नोंखौ आं हगारबाय कल्पना, गोदो जा रायलायदोंमोन बेनि गोथार खुन्दुंखौ आं बसʼबाय कल्पना। नों आंखौ नागारनो हासिगौ ! मा मुलाम्फा सासे खाना मानसिजों थानानै गावनि जिउखौ फैमाल खालामनानै ?
"सि, बिब्दि दाबुं आदा, आंनि बिखाया गावो !"
शान्तिया अजितनि थिङै मोजां जानानै बिनि गोदोनायाव आखाइ ,बिलिदबाय थायो।
"कल्पना आंनि, नों साबित्री, नों बेहुला, नों चिन्ता, नों दमयन्ती, नों जयमती, नों नाइटिंगेल, कल्पना नों सती, मोदाइजो, मानसि नङा, मानसि महरै मोदाइजो।"
अजिता शान्तिखौ गोबाख्रबो। अजितनि बिखा खंख्लाया शान्तिनि बिखा खंख्लाजों नांजाबो। शान्तिजों अजितजों फिथोब थोबसेयाव मानै एमफौ थानाय बायदि जायो। थोनथोन मोनबा शान्तिनि मेगननिफ्राय मोदै गʼयो। गुदुं मेगन मोदै।
कल्पनाया बावलांबाय अजितखौ । आरो बावलांबाय गाव अजितखौ बुंनाय- "नोंखौ नङाबा आं बे मुलुगाव रावखौबो हाबा खालामा नोंनो आंनि जिउनि मोदाइ" बाथ्राखौ। बे मुलुगाव अजित होननाय सोरबा सेंग्रा दंबावोब्ला बेखौ बियो मिथिया।मिथिगौ बियो प्रेमधरखौ। शान्तिमोननाव दाना खनसेबो फैला बियो। फा उन्दैनिफ्रायनो बियो शान्तिमोननाव थांलाय फैलाय खालामबाय थादोंमोन। दिनै शान्तिमोननाव थांनाय सुलुखौ बियो बाथेबाय, जोथेबाय। फा शान्तिजों बिजों गोदोनिफ्राय लोगोमोन- आमथा-आमथा।
शंकरा मेडिकेल पास खालामनानै राँचीयाव थांनानै "आइ स्पेसेलिस्ट" जानानै प्रेकटिस खालामनानै उनाव पार्सनेल जʼखायथाम बेडनि नार्सिंहʼम खुलिदों। शंकरा सुशान्तनि बिसिगि। शान्तिया बिखौ बिदा असेबादि फुजियो अनो। शान्तिनि खुगानिफ्राय बियो अजितनि खैफोदखौ खोनाबाय। शान्तिया बिखौ लोगो मोनबायथाय बुङो- मेगननि गोरों गोरा डाक्तार लाबोनो। शंकरा बेखौनो मिथिबाय शान्तिया कल्पना जाफ्लानायखौ। नाथाय बेफोर बाथ्राखौ शान्तिया रावनोबो दाखिन्था होन्नायखाय स्रि-स्राय लाखिदों संकरा।
साना एसे देदेनबाय। सुग्लायबाय।
शान्तिया गावनि नʼवाव जʼनानै खन्थाइ लिरबाय थादोंमोन। बे समावनो संकरा हाबफैयो। हाखु-दाखु खन्थाइखौ गान्दुसिङाव दोनखोमायो शान्तिया । शान्तिनि बिसिनायाव जʼनानै सोङो शंकरा- "मा लिरामोन शान्ति ?"
"सि, शान्ति दाबुं, खोनागोन।
"औ सबावदोंसो आं, आदसा बुंनायसाय मा लिरामोन कल्पना ?"
"लाभ लेटार।" मिनिनानै बुङो शान्तिया।
"नों लाभ लेटार लिरनो रोङा ?"
"माथो रोंगौ ?"
"खन्थाइ, सलन्थाइ ना मेथाइ। गʼमामा बेफोर खन्थाइगिरिफोरनि बावदा हाबा।"
"बोरै ?"
"बोरैथो बुंदों नों, फुल बिबाराखि मिनिनो रोंगौ। दाव खौऔ नि खौ-औ गाबनायाखि खोनासंनो मोजां ? थु !"
"आदसा थाथोंसै बेफोर, आं जाम्बिना बेफोरखौनो मोजां मोनो, बुंनायसाय आदा बहाबा डाक्टारनि........!"
"मोनबाय।"
"मोनबाय। बʼहा ?" जʼनायनिफ्राय दुबफुं सिखारनानै सोङो शान्तिया।
"डाः ग्रीमउइग, लण्डननि सासे जोबोद गिदित "आइ स्पेसेलिस्ट " दा आंनि नʼवाव दङ। नाथाय जोबोद दुखुनि बाथ्रा बियो जʼखायसे सानथामनि उनाव लण्डनाव थांफिनगोन। मानोना हʼजों नʼवाव बिसिया थैहां थैहां लुमजादों। आंसो खुनुरोखोमै लाखिदों। नङाब्ला दिनैनो थांनो ओंखारबायमोन।"
"हागोन ? हागोन बियो अजितनि मेगनखौ मोजां खालामनो ? हांफ्ला सिफ्ला सोङो शान्तिया।
"हानो हागौ, मानोना बियो जोनोमनिफ्राय खाना जानायफोरखौबो माथो मोजां खालामनो हागौनो। नों गाबोन आंनाव अजितखौ लानानै थां। आं थांनोसै।"

"साहा लोंलांला होमबा ?"
"ओहो, आंहा गोनांथार मोनसे खामानि दङ। "बिब्दि बुंनानै ओंखारलाङो शंकरा। शान्तिया रंजायोबो दुखुबो जायो।बियो रंजायो "अजिता मोजां जाफिननो हागौ" होन्नानै। आरो दुखु जायो "बियो मोजां जाब्ला गाव खाथियाव थानो मोननाय नंला, बिनि जायगायाव थागोन कल्पना।" मिथिगौ बियो अजिता मोजां जाब्ला कल्पनाया सिथाबफिनगोन। अजिताथʼ गावखौ सैया। अजिताथʼ लुबैयाखै, बियाखै शान्तिनाव, अननाय सिबिनाय।गावसो गावनि बिखानि जोबनोगैयै अन्नायनि बाख्रिनिफ्राय बहनै बहनै अजितनो अननाय, मोजां मोननाय, सिबिनाय होदों। बेवहाय अजिता शान्तिखौ खाथियाव लायोब्लाबो, शान्तिखौ बैथालि होननानै रायब्लाबो गोरोन्थि जाया। थेवबो, थेवबो आं अजितखौ मोजां खालामनो नाजागोन, गोसोनि मोजां मोन्नायानो मोजां मोनगुबै। आरो मानसिया मानसिखौ फुजिनांगौ, सिबिनांगौ। हजरत महम्मद, बुध्द, नाइटिंगेल मोनहा बेसेबा लामायाव गाराय जानानै गोग्लैनानै थानाय सैमाफोरखौ मोजां खालामदों, अनदों। होमबा ?" बायदिसिना साननानै शान्तिया अजितनि खाथियाव थाङो। अजिता बेनि आखाइ फारनैखौ बिखायाव गोबानानै लायो। शान्तिनि मेगन थाइनैनिफ्राय मोदै गʼयो रʼरʼनो। आरो गʼबोयो गोलाव हांमानि देंखो।

गु
अखानानै शान्तिया अजितखौ शंकरनि "नार्सिं हʼमाव लाङो। बेवहाय 'डार्क चेम्बार'आव गोबावयैनो डाः ग्रीमउइगा अजितनि मेगनखौ लेन्स आरो 'रटिनʼस्कʼनʼजों फोरमान खालामो फोरमान खालामखांनाय उनाव सोंबाय शान्तिया फोरमान खालामखांबाय डाः ग्रीमउइग ?"
"औ।"
"मा नुखो ?"
"मेगन सिङाव खुनु पार्टसावनो जेबो गाराय गैया। खालि कर्नियेल अर्पासयआलʼ......।"
"एसे...एसेसो...मिजिं ?"
"आं सानो कर्निया ग्राफटिं देहायाव सुनो हायोब्ला अजितनि मेगना मोजां जानो हागौ।"
"मोजां जागोन। मोजां जागोन ?- मोजां जागोन नों बुंदों डाः ....!
नों बारा उसुखुथु जानाङा कल्पना !जौसेखोन्दोखौनो नों आसा खालामनो हागौ। आं बेखौनो बुंदों हयथʼ मेगन नोजोरखौ मोनफिननो हागौ। शान्तिनि नामखौ शंकरा डाः ग्रीमउइनो 'कल्पना' होननानै खिन्थाखादों।
"बिब्दिब्ला खनसे नाजाजाया बियो डाः ग्रीमउइग ?" संकरा बुङो। "नाथाय डाः संकर, नोंथʼ मिथिगौ जʼखायसे उनाव आं इण्डियाखौ नागारलांगोन ,बेनि सायाव...।"
"मा बेनि सायाव डाः ग्रीमउइग ?" गाबा मोखां जानानै सोङो शान्तिया।
"बेनि सायाव माने कर्निया लगायनांगोन जे आं खालामगोन कर्नियाखौ नों बʼहा मोननो कल्पना ? कर्नियाखौ गोरलैयै मोन्नाय जाया कल्पना ।"
"खुनु राहा गैया डाः....?"
"इण्डियायाव थʼ नों कर्नियाखौ ,मोनखाया। जोंनि हादराव सोरबा सोरबा गाव गावनि कर्नियाखौ दान खालामलाङो। थैनायनि उनाव बे कर्नियाखौ मोनो।"
"आदसा आं नाजागोन।" शंकरा बुङो।
बिखायाव हाजासे दुखु लानानै अजितखौ लानानै नʼवाव फैफिनो शान्तिया। लामायाव सोंबोयो अजिता- "डाक्तारा मा बुदों ?"
"एसे मिजिं दङ।" कारनि खिरखिखौ फांनानै बुङो शान्तिया।
"हो। आं मिथिगौ, आं आरो मोजां जाला। आंखौ गथʼ गोर्लै सानदों डाक्तारा एसे मिजिं दङ होननानै बुरखायनो।"
"नों हामगोन आदा, जिंगादासि।"
" जाथावै कल्पना जाथावै "
शान्तिनि मेगननिफ्राय मोदै गʼयो मानोबा।
शान्तिया सानै-हयै थि खालामो जुदि शंकरा 'कर्णियाखै मोनाखिसै' बुङोब्ला गावनि मेगननि कर्णियाखौ होनो। बेसेबा मानसिया मालायनि थाखाय जिउ होयो ? हरिशचन्द्रवाथʼ दान होनायनि थाखाय सातजार्ल्ला जानांदों। बिसि-फिसा फाननांदों राज्यो-राजपाट गारनांदों। शिबि राजाया मासे दाउथुनि जिउखौ रैखा खालामनो थाखायनो आखान्थिनि मोदोमखौ फार्ला-फाथारजों दाउथुनि मोदोमजों समान सुनानै होनांदोंमोन। दधीची मुनिया मोदाइफोरनि मोजांनि थाखाय आरो बिसोरखौ रैखा खालामनो थाखाय गावनि हाराखौ होदोंमोन। बेउला, साबित्रीया गोथै फिसाइखौ हाजार बिजार सात जार्ला खरʼवाव रुजुननानै फोथांफिनदोंमोन। सीता, द्रौपदी, चित्ता, दमयन्तीया फिसाइनि उन उन हा-दै, हा-ओंखाम, हाग्राबंग्रा थाबायफानांदोंमोन। जयमतीया फिसाइनि देहाखौ जेबो हʼख्ला-हʼख्लि एबा बौनाय गैयाजासे लाखिनो थाखाय सातजार्ला जानांदों जिउ होनांदों। जʼवान डार्का गावनि जोनोमफुरिखौ लाखिनो थाखाय दावहा नांदों आरो उनाव जिउ गारनांदों। मुला गाभरुवा फिसाइखौ सुथारनाय सुथुरनि सायाव खिथेर होखारनो थाखाय आरो जोनोमफुरिखौ लाखिनो थाखाय रोन नांदोंमोन। बिफाजों "लाइट हाउस"आव थाफानाय ग्रेस डार्लिङा लैथोवाव गबʼनानै खैफोद जानाय मानसिफोरखौ बिफाखौ लानानै गावनि खैफोदखौ गारनानै उदांखालामदोंमोन। कर्णवा गावनि फिसाखौनो दानसʼनानै, गोदानानै ओंख्रि संनानै जानो लुबैनायनो होदोंमोन। राबियाआ थिउरिया माहाजोना गावखौ सात जार्ला खालामब्लाबो बिनि जिउनि मोजांनि थाखाय आनान गʼसाइनाव आरʼज गाबदोंमोन।
"होमब्ला ?" बायदिसिना सानो शान्तिया। बे समावनो हाबफैयो शंकरा। लोगो लोगो सुशान्तवाबो।
"मोनबाय आदा कर्णियाखौ ?" मोखां सोम सोम जानानै सोङो शान्तिया।"खाफाल गाज्रि, जोंनि इण्डियाआव दान खालामलांनाय कर्णियाखौ आं खोनायाखिसै। खुरखाव-खुरसि नागिरनानै आं बुजिबाय, जोंनि हादराव कर्णिया मोननाय माने अख्रांनि हाथर्खि मोनहानाय। समाबोथʼ बारा गैया। सानब्रै-सानबानि उनावनो डाः ग्रीमउइगा गावनि हादराव थांगोन। मा राहा ?"
"साथामजों मेगनजों मेगन नायो। उनाव शान्तिया बुङो- "अजितनि अपारेशना जागोन।"
"जागोन ! बोरै ?" सोमो नांनानै सोङो सुशान्त आरो संकारा।"
"जागोन" आं बुङो ! आं होगोन कर्णिया, आंनि मेगन थायनैनि कर्णियाखौ आं होगोन !"
"नों होनो ?" सुशान्तनि खरʼवाव जोमै गैयाबानो सारन्थाइ गावो।
"औ ! आंनि मेगननि कर्णियाखौ आं हागोन।"
"मा फाग्लि बायदि बुंखौ ? सुशान्तवा रागा जोंनानै बुंबावो।
"मा फाग्लि बायदि बुंनो ? आं होगोन आंनि मेगननि कर्णियाखौ"

"नङा बिनानाव, बेयो जानो हाया। बिब्दि खास्रि-बिस्रि सान्नायखौ नों गार।" शंकरा बुङो।
"मा जानो आंनि मेगनजों ? बेसेबां बेसेन दङ आंनि मेगना ? अजिता इसेबां गिदिद मेलेमगोनां, बियो जुदि नुफिनबा बेसेबां मुलाम्फा जागोन बे हादरा, गासिबो हारिया ! बेसेबां देरगानो हागोन बरʼ हारिया। उन्दैनिफ्राय बेसे नायबाय आं। आं आरो मुलुगनि सात जार्लाखौ नायबाय थाला।"
"जानो हाया, जानो हाया।" फाग्ला बादि जानानै बुङो सुशान्तवा।
"आदा मानो बुजिया नों ? नों दोनै आंखौ गावनिफ्राय रासिन अनो, बे अन्नाया दसेलʼ। जों गाबोननो थैनायनि उनावथʼ जों आरो बिदा-बिनानावनि सोमोन्दोखौ मिथिनाय नङा। नाथाय....नाथाय जुदि अजिता नुफिनबा होमबा दुलाराय हारिनि थाखाय मोजां जागोन ! जाखारफिनथों बिनि सानसुमै सानस्रिया, जाखारफिनथों बिनि साननाया, जाखारफिनथों बिनि सिमां ...नों ..नों आंखौ हेंथा दाहो आदा ! आंथʼ थगायसुलि, फाथ्रिंगि फोथायखेबसʼ,मालायनिफ्राय मोजां मोननाय बहननानै लाग्रा !"
"सोर बुंदों नोंखौ थगायसुलि ? जों बुंनायावसो नों कल्पना जाफ्लादों ! नों सान्नानै नाय शान्ति-बिब्दि नोंनि सात जार्लाखौ आं नायनो हानाय नङा।" सुशान्तनि मेगनाव मोदै, खʼगायाव खोदै।
"मानो, बिब्दिब्ला नों आंखौलʼ मोजां मोनो ? हादरखौ मोजां मोना ? बिननावखौ मोजां मोननायावनो नों दाबो खाना जानानै दङ।" गाबो शान्तिया।
सुशान्तवा शंकारनि मेगनाव नायो। नुनो मोनो बेयो शंकरनि मेगन मोदैया बोहैग्लाबनानै अखा हाब्ला उखुमनिफ्राय अखाहादै गोग्लैनाय बायदि हायाव गोग्लैदों।
सुशान्तवा बुजिबाय शंकरनि बिखायावबो जिंगा, दुखुनि बारहुंखा।
"सिगां-उन साननानै बुंदों नों शान्ति ? गाबनानै सोङो सुशान्तवा।
"औ आदा, नों आंखौ बोरलʼ सानस्रि !"
"नाथाय नोंदि उनाव सातजार्ला जानांगोन !"
"जानांगोन, बेखौ आंबो मिथिगौ। नाथाय ,बे मा सातजार्ला, आं जुदि आंनि मेगननि कर्णियाखौ अजितनो होनो मोनाबा रासिन सातजार्ला जानाय बायदि मोनगोन आं ! गोसोनि गोजोन्नायानोथʼ थार गोजोन्नाय !
"आदसा बिब्दिब्ला अजितनि थाइसे मेगनालʼ अपारेसन जाथों। नोंनाबो थायसे थाथोंसै ?" शंकरा बुङो।
"ओहो बेयो जानो हाया आदा। दिनै आं कल्पना जाफ्लादों, एकट्रेस बायदि गावनो जादों, बिखौ जेब्लानाखि बियो मेगन थायसेजों नुगोन, होमब्ला बियो आंखौ रायगोन, मुगैगोन। बेनि रागा जोंनाय मोखांखौ आं नायनो हानाय नङा आदा।"
"होमब्ला नों मानोथो नोंनि मेगननि कर्णियाखौ होनो नागिरदों ?
"होनो नागिरदों आं हादरनि मोजांनि थाखाय, हारिनि बाख्नायजानाय एसे गोजौवाव गाखोहोनो थाखाय। आरो नोंसोर हेंथा होदों गावनि बिनानावखौ अननायनि थाखाय नङाना ? अजितनि एसेबां गिदिद सानसुमै गियान एसेबां गिदिद मिजिं नोंसोर बबे बिखाजों हुखुमोरनो नायगिरो ? बिब्दिब्लाथʼ नोंसोर मालायखौ, हारिखौ बुजिया मालायखौ साना, गावनिखौलʼ सानग्रा ! गाव गावनि बिदा-बिनानाव, बिमा-बिफानि अन्नायावनो खाना जानानै दङ। नोंसोरखि मिथिया-सार जगदीश बसु, गेलिलिवो, आर्किमिडिस, मेडाम कुरी, सार आइजाक निउटन, एलबार्ट आइनस्टाइन, थमास आलभा एडिसन मोना मुलुगनो मा जिनिस होलांदों मुलुगनि मानसिफ्रा बिसोरनिफ्राय मा जिनिस मोनदों ? आदा आंनि मेगन थायनैनि कर्णियाजों जुदि दुलाराय मुलुगा माबाफोर मुलाम्फा,माबाफोर गोदान जिनिस मोनोबा आंहाखि माबा खहा जागोन बे मोननैखौ होननायनि ? बुं..बुं..आदा नोंसोर मानो बुजिसेयावबो...।" गाबो शान्तिया।
"नाथाय..।" गाबा मोखाङै बुङो सुशान्तवा।
"मा नाथाय आदा ? बुं..बुं..आं कर्णिया होबा माबा नोंसोरनि हेंथा होनांगौ दङ नामा ?"
साननैबो सिरि।
सान्तिया सानो-जुदि मेगन थाइसेलʼ अजितनो होबा गावबो बे मुलुगखौ नुगोन। नाथाय जुदि अजितजों कल्पनाजों हाबा जाब्ला बिथʼ बिब्दिखौ नायनानै थानो हानाय नङा। नाथाय मेगन थायनैखौबो बियो होनो सानो। होमब्लानो कल्पना आरो अजितनि गेलेनाय, मोजां मोनलायनायखौ ,बियो नुनाय नङा ! होमबासो बिखाया एसे सुग्लायगोन।
शान्तिनि गाबनायखौ नुनानै शंकर आरो सुशान्तआ थानो हायाखिसै। शान्तिनि बाथ्रानि प्रʼप्राइटियाव, शान्तिनि गाबनायनि खाथियाव बिदा सानैया जेनो। यम राजायाबो साबित्रीनि बाथ्रानि फाखʼनाव जेननानै सत्यबाननि जिउखौ हरफिननांदोंमोन। सुशान्तवा सोंबायो- "मोजाङै उन सिगां साननानै बुंदोंथʼ शान्ति ?"
"औ आदा !"
जेबो बुङाबानो मोदै हुगारनानै ओंखारलाङो सुशान्तवा। शान्तिनि बिखाया गावो। खरʼवाव बारहुंखा बारो, सारन्थइ गावो सोरबा। शंकरा मा बुंगोन जानानै सिखारो। शान्तिया शंकरखौ खुलुमो।
"गाबोन अजितखौ लानानै थांगोन आं आदा।" मोदै हुगारनानै थेरनाय गारांजों बुङो शंकारा "थां"। शंकरा ब्लत ओंखारलाङो। शान्तिया बिसिनायाव थांनानै गान्दुनाव उरफ्लेनानै गाबो हाजासे। थेवबो बियो गाव साननायखौ सोलाया। शान्तिनि साननाया हाजोबादि। दलत।
कल्पनाया सेयाराव जनानै लाइजाम लिरबाय थादोंमोन प्रेमधरनो।
"आंनि बिखानि प्रेमधर।
नों दा मा खालामनानै दङ, आं बिखौ मिथिया। गोसो जायो-दानो नोंनिसिम खारब्रबलांनानै नों मा खालामदों बेखौ नायनो ! मानोना आंनि जावलिया गोसोवा नोंनिथिंलʼ खारलाङो। ओंखाम जाबा सानो आं-नोंबा ओंखाम जादोंना जायाखै, खिजानि ओंखाम जायाबानो आइला-जाइला सावगारि आखिगासिनो दङ। थाबायनायाव खोम बिलाइ,फाख्रि बिलायाव सिनथायनो नोंनि मोखां नुयो आं। खामानि मावनायाव खुरै थुरसिफोर सुब्ला खुरै थुरसिफ्राव थानाय एफा एनै दैयाव नोंनि सायखं नुयो आं, आर सिमाङाव...दाबुंसै । मैया हराव माबालायनो नों आंखौ लानानै मोनसे बिबार बारियाव थांदों। जोंनि खरʼवाव गेवलां अखाफोर। अख्राङाव एफा-एनै जोमै। गान्दु तुला बायदि। बिबार बारिनि खʼनायाव थानाय जाखुमा काञ्चन बिफां सायायाव जों जʼदोंमोन। थिक बे समावनो...।" बेसिम लिरबानो थाब हाबफैयो शान्तिया। शान्तिया जेब्ला हाबो कल्पनाया लाइजामखौ गान्दु सिङाव दोनखौमायो।
"मा लिरदोंमोन कल्पना ?"
"जेबो लिराखै। थौ बैयाव जहैनि।"
"जहैला, बेयावनो जजागोन।" खाथिनि चेयाराव जयो शान्तिया दसे सिरि। उनाव हांमा सुरनानै बुङो शान्तिया- "आदसा बुंनाय साय कल्पना, अजितनि मेगना जुदि मोजां जाफिनब्ला बेखौ जागोनना जवा ?"
कल्पनानि खुगायाव राव गैया। सिरि दावबʼ बास्रिनाय बायदि।

'मानो सिरि थाखो ? बुं बुं कल्पना नोंजों आंजों बिबʼ बिनानावनि सोमोन्दो"
शान्तिनि बाथ्राखौ खोनानानै बावलांफिनबाय कल्पनाया प्रेमधरखौ।
खुनुरोखोमै बुङो- "जगोन।"
"बिब्दिब्ला खोनासं-शंकरा नोंनो रादाब हʼरोब्ला नों शंकरनि नार्सिंहʼमाव थां। दाबो अजिता मिथिया नों एंगारनायखौ। आं नोंनिनो नाम लाफ्लानानै बिखौ मोजां खालामनो नाजागासिनो दङ। फरेइननिफ्रय फैनाय डाः ग्रीमउइगा मेगनखौ फोरमान खालामनानै बुंदों कर्णिया मोनब्ला हामनो हागौ होननानै। ओंखायनो आं आंनि मेगननि कर्णियाखौ होनो सानबाय अजितनो। नाथाय खबरदार हाय मोजां जाखांनायनि उनाव जुदि सोरबा आंखौ अजिता नुसनबा बुंनांगोन शान्तिया सुनि फोमोननाय समाव बेरफ्रुजानानै खानि जानांदों ! आरो बुंनांगोन- एसेबां दिन आंनो नोंनि खाथियाव दंमोन ! मानोना थार बाथ्राखौ खोनाबा नोंनि जिवानोथʼ सुखि जानो हानाय नङा। बुजिबाय कल्पना ?"
कल्पनाया गलʼनो शान्तिखौ नायो। बियो सानाखैमोन लैथोयाव गोमानाय आस्थामखौ मोनफिनगोन होन्नानै।
मा बुंबा गाहाम जागोन बियो नागिरबाबो मोनाखिसै। एसेबां दिन शान्तिखौ गावनिख्रुय उन्दैसिन, जाम्बिसिन जाम्बिसिन सानबोनाय कल्पनानि देरगानाया दिनै मानोबा डुब्रि हाग्राजों समान गाहाय जाबाय। सानबाय बियो शान्तिया मोदाइजो, नैजि जौथायनि सती हिनजाव।
"सान्ति ?"
"मा ?"
कल्पनाया शान्तिखौ गोबायो।
"आं थांनोसै कल्पना, नों आंखौ बोरैबा साननो हागौ, नाथाय अजिता सान-हर "कल्पना कल्पना" होन्नानै गाबज्रिनायावसो सहायनो हायैनि आं कल्पना जाफ्लाना आरो फोलानांदों- शान्तिया सिमलायाव बारहावा सोलायनो थांदों होननानै ! नाथाय खबरदार बेफोर बाथ्राखौ रावनोबो खिन्थानो मोननाय नङा।"
"ओनदे।"
शान्तिया कल्पनाखौ खनसे आथिंनिफ्राय खरʼसिम नायथʼयो। बियो मिथिगौ गाव आरो कल्पनाखौ नुनाय नंला। मानोना अजितनि अपारेसननि उनावनोथʼ बियो खानि जानांगोन। बे समावनो रुवाथी गायस्रिया कफि कापनै बिसोरनि खाथियाव लाबोनानै होफैयो। कफिनि कापनिफ्राय उखुन्दैया फाखन जायै जायै बहाबा बिरलाङो।
"फुं आरो मोनाबिलि नङाब्ला आं कफि लोङा कल्पना, आं थांनोसै आं बुंनायखौलʼ थिक लाखि दे !" होन्नानै ब्लद ओंखारलाङो शान्तिया।
मानसिया रावबो खानि जानो लुबैया नाथाय शान्तिया गावनो जानो लुबैदों। आन्दासाव अजितखौ मोजां मोन्नायनि थाखाय। शान्तिनि मोजां मोननाया गोथार, गोथौ, जिनिद गैयै, खोल खोल । बिनि मोजां मोननाया महरखौ नुनानै जोनोम लायाखै। नाथाय कल्पनानि मोजां मोननाया शान्तिनि नङा। कल्पनानि मोजां मोननाया थौले, माराम जानाय। कल्पनानि मोजां मोननाया खुगायाव थायो आरो शान्तिना बिखायाव।
कल्पनाया माबा सान्नानै कापनि कफिनि उखुन्दैखौ नायो। कापनि कफियाव अजितनि मोखाङा सिखारो। प्रेमधरनि मोखाङा कापनि कफिनि दहौवाव गोमोरलाङो। माबा सान्नानै कल्पनाया गान्दुसिंनिफ्राय गाव प्रेमधरनो हरनो लिरफ्रामनाय लाइजामखौ सिथुमनानै कफिनि कापाव गारसनो। लसै लासै बे लाइजामा सिजोबनानै दसे गोबावजों लाइजामखौ कफिनि कापनिफ्राय बोखांनानै नायब्ला नुनो मोनबाय कल्पनाया लाइजामनि आखरखौ मोनसेबो सिनायनो हालिया,गासिबो नांद्लाजोबबाय। कल्पनाया गोलाव हां बोनानै गोसोनि बाक्सुवाव जोबनाय प्रेमधरनि सावगारिखौ बहननानै बे बाक्सुवाव अजितनिखौ जोबफिनो। गोदो अजितजों गावजों गेलेनाय रंजानायनि जारिमिननि बिलाइखौ गांफा गांफा बोद्लाफिनो कल्पनाया। मिनि खुसियै।

जि
अजिता चेयाराव जनानै गलʼ नायबाय थादों। जेरैबो खोमसि, दरसि। गोजौवाव मा दङ, गाहायाव मा दङ, बियो एसेबो मिथिया। अखा हादों ना सानदुं दुंदों बियो मिथिया। दसे गाबज्रियो बेयो- "कल्पना !"
शान्तिया खाथियाव फैयो। बेनिफ्राय फाफ्लियाव आखाय होयो।
"आदा !"
"मा ?"
"दोनै नोंखौ अपारेसन खालामगोन। डाः ग्रीमउइगा बुंदों नोंनि मेगना एसेबां गिज्रा जायाखै। गाव अपारेसन खालामनानै मोजां जाहोनो !"
"हो ! आंखौ अपारेसन खालामगोन ? मोजां जाफिनगोन आं ! थार ?? थार ???"
"औ आदा।"
अजिता गोसोनि रंजानायजोंनो शान्तिखौ खाथियाव बोबोनानै बिखायाव गोबानानै लायो। शान्तिया बुजिबाय- अजिता गावखौ गोबानाया बेयो थुंगेनाय गोबानाय। दोनैनिफ्राय बियो आरो अजितनिफ्राय मोन्नायखौ नंला।"
शान्तिया अजितनि खानायाव आखाइनि आसि सोब्रʼनानै बिलिदबाय थायो।
"दामोनथों आं अजितनिफ्राय मोजां मोननाय। मुगैथों अजिता आंखौ, थेवबो आं बिनि मोजांनि थाखाय खामानि मावगोन। मोजां मोननाया खुगायाव, मोदोमाव थाया, थायो बिखायाव।" सानो शान्तिया। दʼसे थानानै शान्तिया टेक्सियाव अजितखौ लानानै अपारेसन खालामनो लाङो। शान्तिया गोसो जानानै गावनि सातजार्लाखौ लानो ओंखारलांनायखौ नुनानै सुशान्तवा गोलाव हांमा सुरनानै आलमारिनिफ्राय गंनै ब्राण्डिनि डिंग्रि हानो आरो लोङो ग्रद आरो ग्रद।
गासिबो बाथ्राखौ खोनानानै डाः ग्रीमउइगा बुंबाय-नङा नङा बिब्दि जानो हाया बिब्दि जानो हाया ! बिब्दि खास्रि बिस्रि आं मावनो हाया कल्पना !
आंहाबोथʼ बिखा होन्नाय मोनसे जिनिस दङ। बेयो आंजों जानाय नङा। आंखौ निमाहा होदों। नों सासे लाइमोन सिख्ला, नोंनि बैसोवाथʼ जेबो जायाखै। जोंनि हादराव नोंखौ गथʼ गोर्लैसो बुंगोन। नोंनि गुस्थियाव सेरबाथʼ दानो आहार गʼगोन।"
"नाथाय डाः ग्रीमउइगा आं आंनि जिउनिख्रुयबो अजितनि जिउखौ रासिन बेसेन दङ सानो।"
"कल्पना.....।"
"बियो सासे बिज्ञानी, बियो सासे जिनियास। हादरनि मानसिफ्रा बिनिफ्राय बसे मिजिं लादों। आरो आं ? सासे नेहाद जाम्बि हिनजाव ! मा होनो रोंनो आं हादरनो !"
"सोर बुंदों होनो हाया ! मेडाम कुरीया बोरैथो....।"
"बहा मेडाम कुरी, बहा आं ! बेनि सायाव जुदि मेगन थायनै मोन्नानै बिनि मेगना मोजां जाफिनबा हादरा बिनिफ्राय बेसेबा मोनगोन, बेयावनो आं गोदान जिउ मोननाय बायदि मोनगोन। आं आरोबाव जोनोम मोनफिनगोन । नों बारा गोबाव समखौ खहा दाखालामसै डाः ग्रीमउइग । आंनि मेगन थायनैनि कर्णियाखौ लानानै बिनियाव सुसन्नानै बिनि मेगनखौ मोजां खालामदो।"
"नाथाय कन्पना डेबि, बे गेरेन्टिखौबो आं होनो हायाखै ।जदि आं अपारेसनाव देरहायाब्ला ! बिब्दिब्लाथʼ सानैबो खाना-खानि जानानै थानांगोन।"
"जाथों, बेनि थाखाय नों जिंगादासि डाः ! नों अपारेसनलʼ खालामदो।" गाबनानै बुङो शान्तिया।
डाः ग्रीमउइगा बुङो शंकरखौ- "सैथि, बिब्दि मोजां मोनलायनायखौ आं नुवाखै। नाथाय आंनि गोसोवा बुङाखै-बिनि मेगननि कर्णियाखौ अजितनि मेगनाव सुसन्नाय जाथों ! फा बिनि खाराव-माराव बनायखौ.. आं..आं..मा खालामबा गाहाम जागोन डाः शंकर ?"
शंकरा सिरि।
दʼसे थानानै बुंबावो डाः ग्रीमउइगा- "नों सानै-हयै बुंदोंथʼ कल्पना ?"
"औ !" गाबो शान्तिया।
बिब्दिब्ला मोनसे सर्तयावसो आं.........!"
"मा सर्त.....?"
"आं नोंनि मेगननि कर्णियाखौ मोनसेलʼ लानानै अपारेसन खालामगोन नोंनाबो थाइसेलʼ थाथों अजितनाबो थायसेलʼ जाथोंसे ।"
"मेगन थायसेलʼ जों मा मुलाम्फा जानो डाः ग्रीमउइग, नायथायनाय आंनो नङा। बुनो थांब्ला मेगन थायसेजों लेबʼरेटरीयाव प्रेकतिकेल खालामनो बायदिसिना खामानि मावनो अजितहा असुबिदा जागोन। नों बिब्दि रावखौ दाबुंसै डाः ग्रीमउइग। नों मेगन थाइनैबो...।"
आंबो बेसे बुजायबाय डाः ग्रीमउइग एसेबो लाया।" गिसि गारांजों बुङो शंकरा।
"बिदाया मा बुंदों ?"
"सुखेया जेबो बुङाखै ?"

"बुङाखै ?" गोमोयो डाः ग्रीमउइगा।
"ओहो !"
" सोमोनांथाव ! जेरै बिदा एरै बिनानाव ।"
जाम्बा बायदि गलʼ नायनानै बुङो डाः ग्रीमउइगा । बियो गोमोयो शान्तिनि मोजां मोननायखौ नुनानै। सानो बियो बे मोजां मोननाया गोथार। गोबाव माबा साननानै बुङो डाः ग्रीमउइगा-बिब्दिब्ला अपारेसननि थाखाय थियारि डा: शंकर आं अपारेसनखौ खालामगोन ,अपारेसनखौ आं खालामसिगोन । नाथाय आं अपारेसनखौ खालामनानै जोंनि हादराव थांगोन। नों जʼखायसे सानथामनि उनाव अजितनि मेगननि बेण्डेजखौ खेवनांगोन। मा, राजि डाः शंकर ? राजि कल्पनान देबी ?
"आं रादि डाः ग्रीमइउग।" शान्तिया बुङो।
शंकरा सिरि थायो।
"कल्पना, बे खामानिखौ मावनायनि थाखाय आं गडजों उनाव सेरजासिगोन। नोंनि खाराव-माराव आरʼज गाबनायाव आं बिब्दि खास्रि बिस्रि खामानिखौ मावनांनोसै।डाक्टारनावबोथʼ बिखा थायो, अननाय थायो, बेखौ नों मानो बुजिना कल्पना ?"
"मा खालामनो डाः ग्रीमउइग, हादरनि मोजांनि थाखायनो बिब्दि.....।"
"बुजिगै कल्पना, हादरनि मोजांनि थाखाय नों गावनि मेगननि कर्णियाखौ होनो नायगिराखै। होनो नायगिरदों नों नोंनि बिखानि मोजां मोन्नायनि थाखायसो। नङा ना ? शान्तिया गलʼनो डाः ग्रीमउइगनि मोखाङाव नायो। जेन बिमा गावथारजानाय मै फिसा।
डाः ग्रीमउइगा शंकरनि नार्सिं हʼमाव शान्तिनि मेगन थायनैनि कर्णियाखौ लानानै अजितनि मेगन थायनैयाव कर्णिया सुसन्नाय जाबाय। बेनिफ्राय उनाव मेगनाव बेण्डेज खाना होनानै रुम मोन्नैयाव आलादा आलादा फुथुनानै दोनबाय। उनाव बाहेराव ओंखारनानै शंकरखौ खाथियाव लेंहरनानै बुंबाय- डाः शंकर, पेसेन्टनि बेण्डेज खेवनाय बिबाना नोंथांनि। आंथʼ गाबोननो थांगोन। नोंथʼ मोनथिगौ आंनि खैफोदखौ........।"
"बे बिबानखौ आं लाबाय, बुंनायसै- डाः ग्रीमउइग, नोंथांनि फेटिगनि .......।"
"बे खामानिनि थाखाय आंनो जेबो नाङा डाः शंकर। आंखौ लाजिदाफोनां। कल्पनानि मोजां मोननायखौ नुनानै आं गोमोबाय। बेनि खाथियाव आंनि खरʼवा गंग्लायो। कल्पनाया जोंनि असे बिनानाव। नाथाय फंसे बाथ्रा,खबरदार बेण्डेज खेवनाय समाव एसेबो उसु खुथु दाजा।
"आदसा, बेनो जागोन।"
"अʼके।" हेण्डसेक खालामो डाः ग्रीमउइगा शंकरजों।
अखानायै एरʼफ्लेनजों डाः ग्रीमउइगा लण्डनाव थाङो।
एरʼफ्लेना जोमै सिं सिं बिरलाङो एं-एं-एं-आं आं आंनो। एयारपʼर्टाव गसंनानै बन्थ-मुरा बायदि दलद थानानै शंकरा नख्रांथिङै फ्लेना नुवा जाजासिम नायहरबाय थायो। बिनि बिखाया खंख्ला जायो। शंकरनि मेगननिफ्राय मोदै गʼयो थरथिंसे। मानोबा।
शंकरा अजितनि खाथियाव थाङो । शंकरखौ अजिता मिथिखागौ। सानसे समाव बिसोर लोगोमोन। दा सानैबो गाव-गावनि खामानियाव थानायखाय नुखायाखैमोन।
"सोर, शंकर ?"
"औ।"
"कल्पनाया बोरो शंकर ?"
"डाक्तारा हेंथा होदों कल्पनाखौ नोंनि खाथियाव दोननो। मानोना नों हयतʼ गोजोन्नायजों बाज्लखांनो हागौ। होम्बाना...।"
"हो ।"
"नों एसेबो जिंगादासि अजित नों मोजां जासिगोन।" अजितखौ बुजाय- सोमजाय शान्तिखौ फुथुनानै दोननाय रुमाव हाबो शंकरा।
"शान्ति।"
"मा आदा ?"
"मा जानो ?"
"ओहो।"
शंकरनि मेगनाव मोदै। नुनो मोनबा हयतʼ शान्तिया बुंगौमोन- "सि दागाब आदा।"
"आदा।"
"मा बिनानाव।"
"नों मोनसे खामानि माव ! आं अजितनि बेण्डेदनि खेवनाय समाव कल्पनाखौ बेवहाय फैनो थिनदोंमोन। नों दा स्रोत खिन्थाहरदो गावसोरनावनो अजितखौ लांनानै बेण्डेजखौ खेवसिगोन होननानै। मानोना बेवहाय खेवबाथʼ आंखौ मिथिगोन अजिता। मिथिबाय सानगोन बियो आंखौ- शान्तिया संगालि, थगायसुलि मालायनि मोजां मोन्नायखौ सेखग्रा फाथ्रिंग्रि।"
"आदसा, बिब्दिनो जाथों बिनानाव।"
शान्तिनिफ्राय अजितनि खाथियाव थांनानै बुङो शंकरा- "अजित।"

"मा ?"
"मेगननि बेण्डजखौ कल्पनानि नʼवाव खेवगोन। मा जाखादों सुशान्तमोननि नʼवाव आरो थांनो ? नङाना ?"
नों थिकखौनो बुंदों शंकर। आंबो बेखौनो बुंनो नायगिरदोंमोन। अजितनि रावखौ खोनानानै हसिख्राव हसिख्राव गाबनो लुबैयो शंकरा। थिक बे समावनो सुशान्तवा हाबफैयो। बेनिफ्राय मेगननि फावजों शंकरखौ लेंहरनानै शान्तिखौ फुथुनानै दोननाय रुमाव लिंलाङो। शान्तिनि मोखांखौ खनसे नायनानै गोजांस्रिवो सुशान्तवा। एखेबारे देहाया रानज्रिं खुज्रिं जालांबाय। आखाइ फारनैजों मोखां फांथेनानै ब्लद ओंखारबोनानै टेक्सियाव गाखोनानै स्टियारिं हमनानै गोलाव हां बोयो। "हे गʼसाइ, आंनि खाफालाव बेखौसो लिरामोन।"
सुशान्तवा सानो। बेनिफ्राय टेक्सिखौ सालायो बियो दाव बिरनाय बायदि। शंकरा जेबो बुंश्लाबनो मोनाखिसै। बुजिबाय बियो सुशान्तनि दुखुखौ, दाहाखौबो।
नʼवाव फैनानै टेबिलाव आखाइ दोननानै आखाइ सायाव खाफाल होग्रांनानै जिंगासियो सुशान्तवा। बिनानावनि इयुनजिउखौ साननानै बियो गाबो। हाजासे। 'दिनैनिफ्राय बिनानावा खानि जाबाय ।मुलुगनि जेबो मुवाखौनो बियो नुनो मोनला। दिनैनिफ्राय बियो आरो मुलुगनि महरखौ नायनानै खन्थाइ, सलन्थाइ लिरनो मोनला।" बायदिसिना सानो सुशान्तवा। "आं !" होननानै गावनि खाफालाव सौवो सुशान्तवा। बिनानावखौ बियो गावनि जिउनिख्रुय रासिन अनो, मोजां मोनो। दिनै बे बिनानावानो गोसो जानानै गावनो सात जार्लाखौ बिखायाव गोबानानै लाबाय। बिब्दियाव सुशान्तवाखि बिनानावनि सातजार्लाखौ नायनो हागोन ?
हाया।
ओंखायनो जाइला-जाइथा जानानै टेबिलनि ड्रयारखौ बखʼयो बियो। बेनिफ्राय गंसे डिंग्रि फिसा बहननानै डिंग्रिनि लेबेलखौ नायो बियो। लेबेलाव लिरदों-बिष, उनाव ड्रयाराव थानाय लाइजाम गांसेखौ गलʼनो नायो बियो। जेब्ला इरामुतीया हाबा जायो होम्बा लिरदोंमोन बे लाइजामखौ सुशान्तवा। लाइजामा सʼसेलʼ-
सैनाय एरामुती,
नोंनि हाबायाव दामनाय बेण्डपार्टिनि देंखोवा आंनि खोमायाव बिष लुनानै होबाय। आं नोंखौ मोजां मोनो नाथाय नों आंखौ बुजियाखिसै। बुजिनोबो नाजायाखिसै। आंबो बुंफ्लाङाखिसै। मानोना आंनि बिखाया गावो, खुगायाव गेवा। नों नङाबा आंनि जिवा फैमाल। नोंखौ बे उजिगासेयाव मोनला जेला मा मुलाम्फा आरो थांनानै थानो ? ओंखायनो आं दोनै थैनो नागिरबाय बिष लोंनानै....।" बेसिमलʼ लिरदोंमोन, सुशान्तवा। बे दिनाव बिषखौबो लोंनो हायाखै सुशान्तवा शान्तिनि इयुन जिउखौ गोसोखांनानै। आरो बिखौ अन्नायनि थाखायनो । दिनै बे शान्तियानो......। सुशान्तनि बिखाया गावो। बियो थाबनो डिंग्रि फिसानि समफ्लाखौ बखʼनानै खुगायाव गʼ लुसʼनो। दʼसे थानानै चेयारनिफ्राय ज्राम गोग्लैयो सुशान्तवा। बिनि बिखा समफ्लʼवा थेर-बेथेर जायो। थैनायनि सिगां बिनि खुगानिफ्राय गʼयो- "आंनि बिखानि अनसुलि बिनानाव शान्ति ! नों थादो बैतरणी दै बारनानै आं नोंखै नेहैनोसै। थादो बिनानाव !! थादो !!!"
नारायणा गाबै गाबै शंकरनो खिन्थाफैयो-सुशान्तवा गावजों गाव फुथैना लानायखौ। बे रादाबखौ खोनानानै शंकरा नारायणखौ लानानै सुशान्त मोन्नाव थाङो। शान्तिया गाबो हाजासे, फेफे-फुफुनो। बियो मिथिबाय सुशान्तवा गावनो फोथैना लानायनि दायनिगिरिया गावनो। बिखा सौवै सौवै गाबो शान्तिया। बिनि खानि मेगननिफ्राय मोदै गवाबानो गयो थै, गोजा थै। बिदानि मोखांखौ थोजासे हाजासे नायनो लुबैयो शान्तिया। नाथाय बिनि मिजिंनि अरा गोसोयावनो थ्रोब गोमोरो। मानोना शान्तियादि खानि।
गʼयेन्दा, दारʼगा, पुलिसा सुशान्तवा गावनो फोथैना लानाय रादाबखौ मोन्नानै माबाफोर जारिमिन दङ साननानै फैयो आरो सुशान्तनि उन्दुग्रा रुमखौ नायदिङो। बिजिर बिजिर नायगिरनानै मोनो बिषनि डिंग्री आरो गांसे लाइजामलʼ, सानसे समाव इरामुतीनो होनो लिरनाय लाइजाम। लाइजामखौ नुसन्नानै बिसोरो सानबायनाय, सुशान्तवा इरामुतीखौ मोनैनि थाखायनो गावखौ फोथैनानै लादों। अखानायै गेजेटाव ओंखारबाय गिदिद गिदिद हांखोजों लिरनाय- "सुशान्त एम.एस.सि.आ गावखौ फोथैनानै लादों आरो फोथैनानै लादों इरामुती होन्नाय सासे हिन्जावखौ मोनैनि।" बे गिदिद गिदिद हांखोनि उनाव सुशान्तनि जारिमिन। गासैबो जारिमिना इरामुतीखौ लानानै। नाथाय सुशान्तवा जे मानि थाखाय, सोरनि थाखाय थैदों बेखौ रावबो मिथिया। खालि मिथिगौ नारायण, शान्ति, कल्पना आरो शंकर। इरामुतीया रादाब बिलायाव बे रादाबखौ फरायनानै सानबाय-बेबा सोर इरामुती। आन्दासाव आं नङा मुलुगाव बेसेबा इरामुती हिन्जाव दङ।

जिसे
अजितखौ अपारेसन खालामनाय खौरांखौ कैलाशा मिथिबाय, कल्पनायाबो शंकरनि खुगानिफ्राय मिथिबाय-अजितनि मेगननि बेण्डेजखौ थाबसिनावनो खेवगोन। बे खौरांखौबो कैलाशा कल्पनानिफ्राय मिथिबाय। बिमा-फिसा साथामजों रायलायनानै थि खालामबाय- एसेबां दिन कल्पनायानो बिनि खाथियावनो दङमोन होननानै बुंनो आरो कैलाशा फोलानो नागिरबाय- एसेबां दिन बेयो दिल्लीयावनो दंमोन होननानै। मुलुगा बिब्दिनो।
नायैनो नायैनो जʼखायसे सानथामा थांबाय ! दोनै अजितनि मेगननि बेण्डेजखौ खेवगोन। मुलुगखौ नुनो मोनगोन बियो गोदोनि बायदि। अजिता आरो गोदान जोनोम लागोन। टेस्कि गंसे खारबोनानै कल्पनामोननि बिल्डिं मोखाङाव थाफैयो। बे टेक्सिनिफ्राय ओंखारबोयो शंकरा अजितखौ लानानै। शंकरा अजितनि आखायाव हʼमनानै नʼ सिङाव लाङो। लोगो लोगो उन उन कल्पना, कैलाश, दाबाश्रि। मेगननि बेण्डेजखौ खेवनाय आगोलाव शंकरा आखाइनि फावजों कल्पना, कैलाश दाबाश्रिखौ गुबुन रुमाव थांहोयो आरो अजितखौ बुङो- 'अजित, बेण्डेजखौ खेवनायनि उनाव नों एसेबो दावराव दाजा। बन्थुमुरा बायदि दलद था।''
''ओनदे।''
बेण्डेजखौ खेवनानै होबाय शंकरा।
''दायो नाय ! नायनायसाय अजित।''
आवगायाव खुवा खुबनाय बायदि फुद्ला द्ला एसे खोमसि। बेनिफ्राय बे खुवाया लासै लासै खारबाय। अजितनि मोदोमा गोजांस्रिवो। मावो।
'नुबाय, नुबाय आं डाः शंकर, आं नुफिनबाय ! आं नुफिनबाय !! आं नुफिनबाय !!!
नङा, नङा, दावराव दाखालाम अजित ! दलद था !! दलत था।'
'नाथाय कल्पनाया बबाव .........बबाव ..........बबाव बियो ?
"अन्नानै, दलत था, दानो नुनो मोनगोन।"
''कल्पना।'' गाबज्रिहरो शंकरा। शंकरनि रावखौ खोनानानै हाबफैयो कैलाश, दाबास्रि, कल्पनाया।
आं नुफिनबाय कल्पना ! आं नुफिनबाय !! एसेबां दिन नोंनि हेफाजाबावनो, नोंनि अन्नायावनो आं थांनानै दङ कल्पना ! नों नाइटिंगेल, नों मानसि नङा, मोदाइजो। नोंनि आखु, राव गासिबो हाजोनिफ्राय बोहैबोनाय दै बायदि गोथार, खोल-खोल।''
शंकरा जेबो बुङाबानो ब्लाद ओंखारबोयो। बेयो मिथिगौ बे जायगायाव दसे थाबावबा दानो गावनि मेगननिफ्राय मोदैसो गगोन। कैलाशा अजितनि खरʼवाव बिलिरनानै बुङो- 'अजितʼ नों आंखौ निमाहा हो। एसेबां दिन आं दिल्लीयावनो दंमोन। नै, मैयासो फैदों आं दिल्लीनिफ्राय। फैनानै आं नोंखौ खोनानो मोनबाय- खाना जाबाय होननानै। थार खोनानो मोनबाय नोमायङाबो थैबाय होननानै सैथि दुखुनि समा माब्लाबाबो हार्सिं फैया ! आदसा थाथोंसै बेफोर, दिनैनि नोंनि गोदान जोनोम लानायनि रंजानाय दिनाव बेफोर दुखु गोनां बाथ्रा सावरायनानै मुलामफा गैया। बुंनायसाय फिसा, नों दाबो बिलाताव थांनो लुबैबायो नामा ?''
"थांगोन आं । सान्नाया जाफुंथारनांगौ । बेनिफ्रायसो हाबाखौ........।"
''थिकखौनो बुंदों नों फिसा। बिब्दिनो गथʼनि साननाया मोजां, दलत, गोथौ। "आं हास्थायो, नों देरहानो हागोन आंनि फिसा ! नों देरहानो हागोन !! नाथाय नों नांनो नायगिरनाय दावहायाव देरहासारनो लुबैब्ला आंनि मोन्नै बोसोननि हाथेरखौ लानानै दावहा थिलियाव बारसोमनांगोन। बे हाथेर मोन्नैया जादों "उन्दुबाय थानाय सियाला माब्लाबाबो हांसो हमनो हाया ;जेबो मावाब्ला जेबो मोना " आरो खोनासं फंसे बाथ्रा-जोहोलाव बʼनापार्टा बुंलांदों-मुर्खनि डिक्सनारीयावसो मेगन होनाय बाथ्रा थायो।
''खोनाबाय फिसा ?''
''अजिता खरʼ थिखाङो।''

जिनै
अजितनि मेगना मोजां जानाय खौरांखौ खोनाबाय शान्तिया आरो खोनाबाय थाबनो फरेइनाव थांसिगोन। दुखुनि मिनिनानै गोलाव हां बोयो शान्तिया। शंकरा शान्तिखौ नʼवाव थांहोवाखिसै। गावनावनो थाहोबाय। सार्भेन्ट नारायणखौ लाबोनानै होफैबाय। नारायण, संकर आरो गावनि आखाइनि लाउथियानो शान्तिनि मेगन अजिता सानै हयै फरेइनाव थांनो फ्राट-फ्रित जाखाबाय। नायैनो नायैनो अखाफोर दानसे थांबाय। दिनै अजिता बिलाताव थांगोन। कल्पनाया एसे जिंगासियो। ''जानोबा लेबʼरेटरीयाव प्रेकतिकेल खालामनायाव माबाफोर.......जाबावलायोखोमा ।'' मानोना मानसिया खनसे जिबौजों सौजाबायथाय खानस्रिखौ सिन्थायनो गियो।गारि स्टेसनसिम टेक्सिजों फैयो कैलाश, दाबाश्रि, कल्पना आरो अजितनि लोगो साब्रै-साबासो । अजिता गारिजों कलिकातासिम थांगोन । बेनिफ्राय दमदमायाव एरʼप्लेन गाखोनानै बिलाताव थांगोन। गारि खारनायनि आवगाय अजिता कल्पनानि खरʼवाव बिलिरनानै बुङो- 'दाबाव दे लाइजाम हरबाय था।'
मोदैजों बुंफबनाय मेगन लानानै थेरनाय गारांजों 'दे' होननानै गुगुरुबनो खुलुमो कल्पनाया अजितखौ। उनाव अजिता कैलाश आरो दाबाश्रीखौ खुलुमनानै लोगोफोरजों आखाइ दखʼनानै गाखोयो । लोगोफ्रा अजितनो बिबारनि लु गानहोनानै गारिखौ नुहुराजसिम फालि बिरहोयो। कल्पनानि मेगननिफ्राय मोदै गʼयो थरथिंसे गारि प्लेटफरेमाव। बिनि बिखाया खंख्ला जायो।
गोसोवा जायो उरां-फारां। बʼहा थांगोन बʼहा मागोन।

अखा दोमैदों।
गोसो गिज्राया एसे मोजां जाथों होननानै एसे बेरायग्लांदों कल्पनाया। सानदों बियो -माब्ला अजिता बिलातनिफ्राय फैनो । दिनफोरखौ थांदʼवा थांदʼवा मोनबाय कल्पनाया। सानसेखौनो बोसोरसे सानबाय कल्पनाया। प्रेमधरखौ बियो बावलांफिनबाय। दा बियो प्रेमधरखौ लामा-सामायाव लोगो दामोन दामोन सानो। नाथाय जेराव मोसाखौ गियो बेवहायनो मोनायो। मोनसे खेंख्रा लामायाव दा लोगोमोन सनबाय कल्पनाया प्रेमधरखौ। बिनि थाखाय जाननि खाफ्रायाखैमोन कल्पनाया। बिनि बिखाया मावखाङो।
प्रेमधरआ कल्पनानि खाथियाव फैनानै बुङो- ''एसेबां दिन आंदि जि बाथ्रा खोनाबाय, खोनागासिनो दं, बेखि थार ?''
''मा बाथ्रा ?''
''नों अजितखौ मोजां मोननाय आरो उनाव बिजों हाबा जागोना....?
''थार।'' होननानै ब्लद दाबसेथिं थाङो कल्पनाया। अन्थायाव गोग्लैनाय दावथु बायदि जायो प्रेमधरा। बियो बेसेबा गोबाव बेवहायनो बमफां रजं बायदि गसंबाय थायो। गोमोयो बियो। उनाव गाव उन्दुग्रायाव फैनानै खबसे सिगारेटखौ सोबनानै फोजोबो। बेनिफ्राय कल्पनाजों गावजों स्रें साफायजानाय सावगारिखौ खुबैख्रेबो। बायफ्लेनाय आयना सिङाव थानाय कल्पनानि सावगारिया प्रेमधरनिथिं नायनानै मिनियो। ''हिनजावफोरनि गासिबो फोथायखेबसʼ, बेमा बादि मालायखौ नांहोनो बेन्दों सायो। गासैबो जिबौ गांसोम, फोलाग्रा'' प्रेमधरा सानो।

जिथाम
नायैनो नायैनो बोसोरनैया थांबाय। अजिता डक्टरेत जानानै स्कलारसिप लानानै जार्म्माणीयाव थांनानै डः वाम्बलबार्गनि सिङाव नुरेबार्गाव एस गोबाव खामानि मावनानै कल्पनामोननि नʼवाव फैफिनबाय। बे खौराङा गेजेटाव अजितनि फटʼग्राफजों ओंखारबाय। रागाजोंनो प्रेमधरा निउजपेपारनिफ्राय अजितनि सावगारिखौ ब्लेडजों हाखनानै अराव सावनानै गुदुं गोसोखौ सुग्लाय होयो। शान्तिनि खुगानिफ्राय खालि ओंखारबाय- ''अजित, नों सुखु जा, देरहासार जा। बेखौनो आं हास्थायो !! बिखाजों !!!''
दिनै अजित आरो कल्पनानि हाबा। कल्पनाया शान्तिखौ लिङाखै। मानोना बियो मिथिगौ शान्तिखौ गावनि हाबायाव लिंनाय माने बिखौ जरायफिन्नाय । प्रेमधरनो लिंहरदों कल्पनाया। प्रेमधरा लिंहरनाय लाइजामखौ सलाइ खाथि हुखांनानै सावो आरो जाइला जाइथा जानानै सिगारेट खबब्रैखौ सोबजोबो बियो। बेनिफ्राय तुलिखाजों खाफालाव बुनानै लायो। फोथायखेबसʼ हिनजावफोरखौ खानाय फिथराव हमनानै बुद्रुग्लिनो सानो प्रेमधरआ। कल्पनानि हाबानि बेण्डपार्टिनि देंखोखौ प्रेमधरा खोनाबाय। रागाजोंनो खोमा फारनैनि गुदुङाव थुला सोनानै लायो बियो। थेवबो थुलाखौ सोरखिनानै प्रेमधरा खोमानि पर्दायाव नांहैयो बेण्डपार्टिनि देंखोवा आरो पेकेट मोननै सिगारेत सोब्बावो प्रेमधरा। बावनो नाजायो बियो कल्पनाखौ। नाथाय हाया। जेसेबां बावनो नाजायो एसेबांसो कल्पनानि मिनिनाय, रायलायनाय महरा प्रेमधरनि गोसोवाव जाखांफैयो। ''आं !'' होननानै तुलिखाजों खाफालाव बुनानै लाबावो। कल्पनाखौ मोजां मोननाय अरा बिनि बिखायाव ब्लाउ ब्लाउ जोङो। बे अरखौ हुखुमोरनो नाजाबाबो हाया प्रेमधरा। हरासो जोबो। अखा नायसि नायसि जेब्ला उन्दुलाङो अब्ला बियो नुयो-गावजों कल्पनाजों हाबा जानाय आरो हाबा जाखांनानै गाव कल्पनाखौ बिखायाव गोबानानै उन्दुनाय। बे समावनो मासे थाम्फै अरनायाव सिरि मोनो प्रेमधरा। दन्द्रं मन्द्रं सिरि मोन्नानै नायबा नुनो मोनो बियो- गाव गान्दुखौसो गोबानानै उन्दुदों। रागाजोंनो गान्दुखौ फिउ गारहरो प्रेमधरा। दसे थानानै माबा साननानै गान्दुखौ खनखांनानै लायफिनो प्रेमधरा।टेबुल सायाव गाव बायदि बिनि बिखायावबो कल्पनाखौ मोजां मोननाय, गोसो थोनाय गाबा मोथांखोरसो रासिन नाङो। हुखुमोरनो नाजाबाबो हाया। गान्दुखौ नायनानै सानो बियो। ''गान्दुखौ गारनाय बायदि आङो कल्पनाखौ मोजां मोननायखौ गारनो हादों दा ?
''हायाखै।'' बिनि गोसोवा बुङो सिगारेट गंसे सोबबावो बियो। बिनि बिखानिफ्राय गोलाव हां गयो। हांमा ? दाहानि हां !!
फुं !
मैया मोनायाव कल्पनामोननि हाबाया थुंगेबाय। रानज्रिं-खुज्रिं देहाखौ लानानै दामग्रोमै दामग्रोमै खिरखि खाथियाव गसंफैयो शान्तिया। बिनि मोदोमाव एसेबो बार नाङा। जेरैबो खोमसि, दरसि। नारायणा दाबो सफैयाखै। कल्पनाखौ लेंनानै लायनो थिनहरदों शान्तिया खिरखिनिफ्राय जेब्ला बिसिनायाव फैनो नायगिरो होमबा मोनसे बेतनि इजि चेयाराव सौग्रावनानै ज्राब गोग्लैयो शान्तिया। ''उह'' होन्नानै सिखारो शान्तिया। बेनि मेगननिफ्राय थै गयो। दांनानैबो जेबो मिथिया बियो- थै जाखोना मेगन मोदै जाखो। जिखि जाया गावनि दखना रुबैजों हुगारो बियो। दांग्रोमै दांग्रोमै थाबायबावो बियो। गोजौवाव दांग्रोमै दांग्रोमै थाबायबावनायावनो बियो गय दोनग्रा बाथायाव सौग्रावो। गय दोनग्रा बाथाया ख्रि होन्नानै गोग्लैयो। शान्तिनि आथिङा द्लाब थाङो। लोगो लोगो थै, गयो, रʼरʼनो । दसे जहाबो शान्तिया आरो गाव जुमनाय सिजों थैखौ हुगारो।
'अबंलाउरि, नों मानो आंजों बिब्दि गेलेखौ। शान्तिया गोसोजों गोसो बुङो। दसे थानानै कल्पना आरो नारायणा हाबफैयो। कल्पनाखौ नारायणा शान्तिनि खाथियाव फजʼयो। मानसि फैनाय सोदोब मोन्नानै शान्तिया सोङो- ''कल्पना नामा ?''
'' औ ।''
''नोंनि हाबायाव आं थांनाय जायाखिसै नों आंखौ निमाहा हो।''
''अरजाया शान्ति।''
''कल्पना, नोंसिनि हाबायाव आं मा होनो रोंनो, नै बेखौ लासाबदो शान्तिया गान्दु सिङाव दांग्रोमनानै उइलखौ बखʼनानै हʼरो।
''मा बेलाय शान्ति ? उइलखौ लानानै सोङो कल्पनाया।
"उइल"
"उइल ?"
''औ, नोंनि नामै।''
''सोरनि नामै ? गोमोनानै सोङो कल्पनाया।
''औ कल्पना नोंनि नामै। आंनि गासिबो धोन-दौलद, जों थाग्रा बिल्डिं, भारा होग्रा नʼ, आबाद खालामग्रा हा, नोंनि नामै उइल खालामना होबाय।''
"आं बोरै..... बोरै......बोरै......।"
"नों जेबो दासान कल्पना ,मा खलामनो आंनो धोन दौलदखौ ! सासे खानि हिन्जावा एसेबां धोन-दौलद लानानै मा खालामनो रोंनो ? मा मुलम्फा ? बिदिब्ला मोख्रानि आखायाव नारेंखल फिथाइ थानाय बायदिसो जागोन । ओंखायनो सानबाय आं बे धोन दौलदखौ मोजां मानसिया बाहायनाया साबसिन ।"
"थेवबो बाहागिफोरनो..........।"
"बाहागि ! बे मुलुगाव सोर बाहागि सोर मालाय कल्पना ? जों गासैबो बाहागि ।बिफा सासेनि फिसा ।आदाम आरो इभनि दालाय दासा ।थैनायनि उनावथʼ आरो कल्पनाया शान्तिखौ, शान्तिया कल्पनाखौ मिथिनाय नङा।गोथैसालियाव थांनानै रावबो बुंहैनाय नङा -नैबे खरʼवा शान्तिनि आरो नैबे कल्पनानि बिमा-बिफा एबा बिदा-बिनानावनि ।नाथाय फंसे बाथ्रा कल्पना , एकसना थिग थायोब्लामानसिया थैब्लाबो गोथाङै थानो मोनो , हायो।नोंनि एकसनखौलʼ थक लाखिदे कल्पना ।"
"ओनदे।"
"अजिता आदानि लेबʼरेतरियावनो रिसार्स खालानथोंसै ।आं आरो बे बिल्डिङावनो थांलिया ।बेफोर गासैबो नोंसोरनिसै ।"
शान्तिनि मेगननिफ्राय मोदै गयो ।
थारैनो शान्तिया बे उइलखौ अजितनि मुङावसो होनो नायगिरदोंनोन ।शन्तिया मिथिगौ गाव उइलखौ अजितनि मुङै होयोब्ला अजिता लानाय नङा ।ओंखायनो शान्तिया खयदा खालामनानै कल्पनानि मुङै होदों ।कल्पना मोन्नायानोथʼ अजिता मोन्नाय - शान्तिया सानो ।
"नों.......नों मानो.........।"
"नों जेबो दासान कल्पना , थांदो थां हाबानि आद्रा खामानिखौमावहैदो ।"
कल्पनाया जेबो बुङाबानो गिलिद गोसोजों ओंखारलाङो ।लोगो लोगो शंकरा हाबफैयो ।

"शान्ति !"
"मा आदा ?"
"कल्पनाया मानो फैयामोन ? कल्पनाखौ मोबायजोंबो सैया शंकरा ।"
"हाबानि बोर लांनो । "
"हाबानि बोर लांनो ?"
"औ आदा आंनि बिल्डिं नʼ, आबाद खालामग्रा हा धोन-दौलदनि उइलखौ आं कल्पनानि मुङै होबाय ।"
''मा ! माब्ला लिरब्रʼबा नों बे उइलखौ ?'' गोमोनानै सोङो शंखरा।
''मैया नों गैयैयाव, आं नारायणखौ घनस्याम प्लीडारखौ लेंनानै लायहोनानै ।''
''मा बुंनांगौ मा बुंखो शान्ति ? नों फाग्लि जाबाय नामा ?''
''फाग्लि जायाखै आं आदा, मा मुलाम्फा धोन-दौलद लानानै...... सासे खानि मानसिया !
''सि'' बिनानाव मोजां हाबा मावाखिसै। जि मानसिफ्रा नोंखौ.......।''
''नों आंखौ जेबो दासान आदा, बिसोर आंखौ सैयाबाबो आरो मुगैबाबो आंथʼ बिसोरखौ सैया, मुगैया। नों जेबो दासान आदा।''
शंकरा सानबाय-आन्दासाव शान्तिया ,बिदा बादि गाव गावनो फोथैना लासिगोन। मानोना थांनानै थानो थाखाय बिहा मुलुगाव जेबो गैला। मानसिफोरनिफ्राय अननाय लुगैबाबो मोनाखिसै शान्ति। ओंखायनो गाबा मोखाङै बुङो शंकरा ''आदसा बिनानाव फंसे बाथ्रा।''
''मा बाथ्रा ?''
''नों लाखिगोन ?''
"लाखिथावबा लाखिगोन ।"
''लाखिथावबा लाखिगोन लʼ नङा, लाखिथारनांगोन। मालायनोबा कर्णिया, सम्पत्ति होनो हागौ नों, आंनि फंसे बाथ्राखौबा लाखिनो हाया। बुं बुं नों, सुखेनि समाय लानानै लाखिगोन।'' गाबै गाबै बिदा थैनायनि समाय लानानै बुङो शान्तिया ''लाखिगोन आदा।''
''बिदिब्ला खोनासं बिनानाव- नों आंनि नʼखौ गावनि अʼसे नʼ होननानै सान्नांगोन। आरो आंखौ गारनानै जेरावनो थांनो एबा गाव गावनो फोथैनानैलानो मोननाय नङा।''
''मा !''
''बुंबाव बुंबाव बिनानाव खनसे बुंबाव लाखिगोन होननानै।''
शंकरा गाबो।
शान्तिया बुंहां बुङाहां जायो। मानोना बियो गावखौ फोथैनानै लानो नायगिरदोंमोन। उनाव गाबै गाबै बुङो-
''लाखिगोन आदा।''
''लाखिगोन ? लाखिगोन बिनानाव ?''
''औ आदा !''
शंकरा शान्तिखौ गोबायो।
''दिनैनिफ्राय नों आंनि असे बिनानाव। नोंहा बे मुलुगाव बिदा सासेलʼ दङ -नामा शंकर। आं लुबैयो आंनि बोसोन खोनासंनाय, आंनि अन्नायखौ नाजावनाय, आंनि गोसोखौ दानो दांनो रोंनाय बिनानाव ! शान्ति, बिनानाव आंनि बिखायाव थुब्रा जानानै थानाय मोजां मोननाय अन्नाया दिनैसिम नोंनिसै। नों जेरै हागौ एरै बाहायदो। दुखुथिया बिनानाव आंनि।'' शान्तिया शंकरनि बिखायाव उरफ्लेयो।

जिब्रै
मोना।
प्रेमधरा फʼ फʼ सिगारेट सोबो। सावगारि आखियो। कल्पनाखौ बावनो नाजायो। हाया। मानोना कल्पनानि मोखाङा, रायलायनाया बिनि गोसोयाव बाहा लाबाय। प्रेमधरा जिंगासियो हाजासे, रागा जोङो हासासे। बिनि खुगायाव खुदै, मेगनाव मोदै। ओंखायनो सोबो बियो फʼ फʼ सिगारेट। आखियो सावगारि बमफां लाइफां हाजो निजोरानिसो। मानसिनि नङा। मानोना बियो मिथिगौ- मानसिनाव अननाय, मोजां मोननाय नायगिरनाय मोनहायैयाव बिदै नागिरनाय। बिनि बिखानि जोंनाय हांमा-हांसानि ब्लाउ ब्लाउ अरा गोमोरा हुखुमोरब्लाबो, लाखुमाब्लाबो।
थिक बे समावनो कल्पनाया बिसिना सायाव जʼनाय अजितनो मिनियै मिनियै आंगुर, पेस्ता, आपेल, खिसमिस, नासपाति दोननाय खादानिफ्राय थुब्रासे आंगुर फिथाइ खुगायाव दौवो। अजिताबो मिनियै, मिनियै, अरफ्रुयै अरफ्रुयै जायो आंगुर फिथाइखौ आरो बुङो- दिनैनिफ्राय जोंनि "हानिमʼन" नाङाना कल्पना ?
''औ।''
अजिता आपेल फिथाइखौ अरख्लाबनानै कल्पनानो दौनानै गोबानानै लायो ,बिखायाव।
''कल्पना !''
''मा ?''
''लाइटा अफ खालाम।''
बिसिना खाथिनि लाइटनि सुइष्टखौ अफ खालामो कल्पनाया गिलुं गिलुंनो।
दाना शान्तिया दलद जनानै जिंगासिबाय थायो। सानो बियो खन्थाइ यसलन्थाइ लिरनो। नाथाय बोरै लिरनो ? बि दि खानि। सान्नायनि लैथौयाव बिनि बिखायाव सफैबाय थायो। बिसोर बाहेरायाव ओंखारनो गाबो। अजितखौ बियो बावनो नाजाबाबो हाया। बुंनोबो हाया बियो।- ''आं अजितखौ मोजां मोनो।''
मानोना बिनि बिखाया गावो खुगाया गेवा। खालि बिनि खुगानिफ्राय ओंखारबोयो - ''अजित नों सुखि जा, मिथिया बे मुलुगाव शान्ति होननाय सासे हिनजाव दङना गैया। नों सुखि जा आदा अजित, नों सुखिजा। '' मेगननिफ्राय बोहैनाय थैयो हुगारो, बियो दखना रुबैजों। बेनिफ्राय गोलाउ हांमा हांसानि हां बोयो बियो। इनजुरनि वाल-क्लका थं थं जʼखायनै बुनानै बुंबाय शान्ति उन्दुदो। मेगनाव मोदै, खुगायाव खुदै, बिखायाव सायखनो हायै दाहानि सुर लानानै उन्दुनो बिसिनायाव गोग्लैयो शान्तिया। बेनिफ्राय अजितखौ बावनो नाजायो। नाथाय अजितनि मोखाङा बिनि गोसोवाव जाखांफैबाय थायो। गाबो शान्तिया हाजासे, सिरि सिरि। सानसे समाव अजिता बुंबाय- ''शान्तिखौ आं मोबायजोंबो सैया।'' बे बाथ्राया जं बायदि गोफात जानानै सुबावो गुरै लेफे लेफे, गोर्लै बिखायाव खें...आरो...खें।

जोब्बाय।
मैहुर (सलʼमा) मुस्री धरणी धर औवारी
आंनि बुंनो गोनां
मैहुर, बे सलʼमाया जाबाय आंनि लिरसोलोंदान आखाइनि गुबुन मोनसे रोंमोनथाय। नाथाय बेखौ सलʼमा जादों होन्नानै दुगानो हानाय आंहा गोहो गैया। मोगथांनि थार जाथाइनि सायाव फसंनाय नङाब्लाबो बे लामायाव सायखʼ जानाय जाथाया बरʼ सुबुं माहारिनिनो गोनां आरो अंगुबै जाथाइ होन्नानै आं सानो। बुंखानाया मोजां दि- बे सलʼमायाव बाहायनाय आखल आरो बिसोरनि आखुफोरा आंनि गोसोजों सोमजि होजाब्रʼबनायसो।
गोसो होदोंमोनब्लाबो नायफ्लाङै माखासे सोदोबफोरनि हांखो दाजाबनायाव गोरोन्थि थालांनो हागौ, नाथाय 'मैहुर'आ बरʼ थुनलाइनि थाखाय माबाफोर होदेरनो हायो नामा बेखौसो नायबिजिरनो फरायग्राफोरनि फाफ्लियाव हगारनाय जाबाय।
बिजाबखौ बहन्नायाव दिहुनगिरि मुस्री दामʼदर बसुमतारीनि अनगायैबो फंबाय सम्बर औवारी, श्रीकान्त गयारी, दुखित बरʼ आदा जादब स्वर्गियारी, दानीराम फादांगारी आरो म: सʼलेमान आली बिथांमोननि मदद आरो अराय थुलुंगाखौ आं जेब्लाबो बावनो हानाय नङा।
कʼक्राझार कलेजनि मानिनां प्र: मनʼरन्जन लाहारी बिथाङा बे सलʼमाखौ गावनि बेसेनगोनां समखौ गारलायनानै नायबिजिरनानै हरनायनि थाखाय बिथांनि सेरावबो आं अराय खरʼ गंग्लायो।
उनथाराव बैराथी प्रेसनि मावथिफोरजों लोगोसे मानिजाथाव मुस्री बेणुधर बसुमतारीनो आं गोसो सिंनिफ्राय आंनि सिबिनाय आरो अन्नायखौ होनांगोन; मानोना बिथाङा गोसो होवामोनब्ला बे बिजाबा थाबै नुजाथिनाय नङामोन।
सोमलिगुदि मुस्री धरणी धर औवारी
सेप्टेमबर, 1980 माइथाइ।


से
साना द्लामैनो जौरांबायमोन।
मानास हाग्रामायाव खुस्रा फिथाइ मोनग्लांनाय बोथोर। गलʼवा फंबाय मलʼनि आखायाव हालखौ गथायनानै नʼ फार्से मोखां जालाङो। बिमा बुरैखौ लामा नायालासिनो गावनो खुरब्रबनानै ओंखाम इसे जानायसै। बेनिफ्राय आगोमा सिखाव सिलाइ गंसेखौ लानानै बोरसि दैमासिम आगान सुरनो हमो। फाफ्लियाव सुंथाब-थाबै हʼरनाय जलंगा गांसे, बेथारी मोनथामनि थर्स गोजाम गंसे, सिखा गंसे, सिलाइ गुलि आरो गाव सोबखोन्दा बिरि थरनैसो लादों। उदिसा जाबाय मै गावनाय। अमा मोनब्लाबो जायो। जायखि जाया मोनजानायनि राहा मोनब्लानो जाबाय।
गामिनिफ्राय बोसरि दैमाया बारा गोजान नङा। फारलंनैयानो जास्लाबा। मानास हाग्रामाजों सिथाबनानै थानाय बोरसि सेरनि बरʼ गामि होनब्लाथाय गलʼमोन्नि नारेंगुरीयानोसै। साहा मानास जाहार, खोलाहा गोदान गोदानै फैनाय सौरा मुसलमान गामि एलेंगामारी, राघब बिल बायदि बायदि। सानजाहा गामिजों नांजाबनाया बांसोबारी फरेष्ट रेन्ज अफिस, बेनि किलʼमिटारसे सानजाहा फाटेमा बादचाह बागान।फरेष्ट रेन्ज अफिस मोखांनि साहा थोंजों थांनाय लामायानो जाबाय मथनगुरीयाव सौहैनाय लामा। पुष आरो मागो दानाव बेवहायनो हाजार हाजार मानसिया पिकनिक जानो थाङो। गामिनि सोनाबथिङै बोरसि सेर सेर सा-खोला माथाउरि दोंसे दं। बेखौ बारनानै आगाननैसो थांब्लानो दै सेराव फरेष्टनि बिट नʼ गंसे मोनो। बेवहाय गेजेर गेजेर साफा सानै साफ्रासी थायो। नाथाय बांसिनानो रेन्ज अफिसावसो थाफैयो। सानसेखालि हर गेजेराव मैदेरा फैनानै बिट नʼखौ नारखेलांदोंमोन। बागाननि कुलि लाइननिफ्राय दारु आरो लोगोसे हरनि थाखाय मोदाइजो लाफादोंमोन नो, मैदेरा सिगिनानै हरसि हरला होखारहरफिनगारदों। गलʼवा बिट अफिसाव थाग्रा साफ्रासी फोरनि उदै बिबु मिथिखाजोबगौ। मा समाव थायो मा समाव थाया बेफोर गासैबो खौराङा गलʼनि खोमा गुदियावनो थाखायो।
गलʼवा बोरसि सेर सेर साहाफार्से थांनो हमो। गाहाय दैनि सानजाहा सोनाब रुगुं फारनैयावबो बेसेबा गुवार बालाबारि। खासि, जाववा बिफांजों बुंफोबजोबबाय। रुगुं फारनैनि बालाबारिखौ हमफायोब्ला बोरसिया से किलʼमिटारसो गुवार जागोन। दैज्लाङाव बालाबारियाव लोमसावजोबो। अब्ला बोरसिनि महरा गिलु-बालु महर लायो।
खासि बिदां गाग्लेम गाग्लेम थांहोलाङो गलʼवा। खासि बिबारा बागुरुम्बा मोसाफुंदों, बावस्रोम बारनाय गोजोन बारजों। बिसोरखौ नुनानै लाजियै दैथुनाबो हयथʼ जाबा दाजा बाज्लʼनो गाराखै, दावसेन-दावलाया गलʼलʼ नायग्दावबाय थादों। हयथʼ बिनिखायनो हेलासि दंफांनि बिलाइफोराबो जʼथा खबदों।
सानजौफु समाव मि-जुनादफोरा बोरसियाव दै लोङो, गेलेयो। बोसरिनि बोरजों बिसोरनि मेंग्लिनाय देहाया गोजोनग्लायो। नङा माथो, गलʼवा गोसोखाङो गोदोनि बोराय-बुरै बुंलांनाय बाथ्राफोरखौ। गोदो बोरसि सेराव बरʼ गामि गोजामोन। फुंनि, सानजौफुनि बोरसि गाथोनाव मोसौ थुखैनाय, दुगैनाय-लोबनाय जेब्लाबो गोम-गोममोन। बेबादि सानजौफु समब्ला गामिनि बोराय-बेन्थ, सेंग्रा सिख्ला, खुदियाफोर मोसौ लावखार गासैबो जʼ जाफैनायमोन बोरसि गाथोनाव। बै समाव मोसौ लावखारफोरनि सिफुं दामनाय आरो सुदेम दामनाय आरो सुदेम देंखोनि सेरजा हुनाय बेसेबांबा समायना रमायनामोन।
बोरसिया दिनैसिम बोहैयो। स्राय स्राय। बेनि दैया गुसुथार। बरफ बायदि। मेसेंब्ला जिबौ गोथै बायदि गोग्लैसोनानै थायो, नाथाय दैज्लांब्ला मा नायनो रौ-रौ, रा-रा हाजो खरʼनिफ्राय होग्लाबबोयो, हायेनारिखौ जै खालामनो। बे समाव मैखोम मैखोम दंफां लाइफां बुखुनानै लाबोयो जाहार गेजेरनिफ्राय बोबथिं-बोबथां। अब्ला बोरसि सेरनि मानसिफोरा देरहाबाय। बेसेन गोसा दंफां जेरै- साल, सेगुन, खैसिं, सिसु, गाम्बारी, हलक, सिदा बायदिखौ हमनानै बोखाङो। गाव गाव हमनायखौ दामोल खालामानानै दोनो। बन-लाइ फानो, खामानियाव फैनायखौ नʼवाव फोनाङो। माब्लाबा माब्लाबा मि-जुनादफोराबो गोजावबोयो। गोथाङैबो गोथैबो। आय ! गिलुबालु बोरसिनि बानाया।
बोरसिया मोनसे बोहैथि जारिमिन। साहा गंगार हाजोनिफ्राय बेनि बोहैथि दैया दिनैसिम हाजोवारी बरʼफोरनि रादाब बुथुमनानै लाबोयो। गावजों गाव सिनायलायनो हायैयावनो गोदो हाजोवारी (बरʼ) गंगारफोरजों नांलाय खमलाय जादोंमोननो। गंगार राजानि सान्थ्रिफोरा जोंनि गाम्बारी सिख्लाखौ मोदाइ हिन्जावैसो नुदोंमोन। बोराइ-बुरिया आसि खिन्थालांदों बोरसि सेरनि सोनाबारि रिजार्भाव थानाय थोरै गजʼनि हा-दावदाबा जेबो नङा, बियो गोदो बरʼ जोहोलावफोरा गंगार सान्थ्रिफोरनि खरʼ दानसʼनानै फबलांनायसो। आयʼ ! सिथोर-बाथोर गोजांस्रिव मोनालायनाय।
जारिमिना बोरसिनि खोन्थाखौ बुङा। नाथाय बोरसियानो हायेनारी बरʼफोरनि आंगो दैमामोन। बेयो दैमा नङा जेनिबा हाजो खरʼवाव थानाय सिब्राइ-सिब्रुइया थिनहरनाय नायग्दिंगिरिसो। नंगौ, 'बोरसिया सिब्राइ-सिब्रुइनि बोर-सि, माने गोथार बोर।' साहा गंगार हाजो बारखांमारनो हायेनाव बबे दैमाया मोन्नै दालायाव गावस्रादों, बिनि मोनसेयानो जाबाय मानास एबा मोनासो। बियो कामरुप गʼवालपारानि सिमनाजों थांदों। बै मोनासो दैमा गाथोनावनो सानसे समाव बिजनी खाथि फाथैबारी गामिनि सानै बिहारु गोनां नैदारी सिख्लाया फाउग्रि खावखानानै नावजों मानसि बारहोग्रामोन। बोराय बुरिया बुंलांदों, नौदारी सिख्लायानो बोरसि गाथोनखौबो लादोंमोन होन्नानै। दिनै मानास आरो बोरसि दैमाया सासेलʼ नौदारीनि खोन्थाखौ गोसोखांहोवा, बियो बुंथियो- गाम्बारी, बिर्गोश्री सिख्ला आरो जाउलीया देवाननि गोहो बोलो देरहासाद फावखौ। रिंखांहोयो ज्रिं-ज्रिं ज्रां-ज्रां गाग्रिं गान्नानै गराइ खारनाय इष्ट इण्डिया कम्पानिनि सान्थ्रि डगर पेनलʼजों बिर्गोश्री सिख्लाया दावहा नांनाय, सिबसन सिबसन दाहाल थुंग्री सिबनायखौ। नाथाय अन्थाइ बिखा डगर पेनलʼनि सान्थ्रि सासेया दैमायाव दै लोंफिनाय समावनो दुम गावथारो बिर्गोश्री सिख्लाखौ। आयʼ! बरʼ सिख्ला, नोंसोर जेब्लाबो फुजिजाथाव। बिखायनो खोमा-एखनब्ला एखनब्ला हʼर गेजेर समाव आयʼ आइफोर आफाफोर, रैखा खालाम, रैखा खालाम आंखौ, होन्नानै बोरसि गेजेराव मोदाइ हिन्जावा हस्रि हस्रि गाबो होन्नानै बोराय बुरिया बुंलांदों।
जारिमिना फोलाब्लाबो बरʼ हारिया फोलानो हाया, फोलानो हाया। गलʼनि गोसोवा। गलʼवा गावहाबो गोसोआव दं, सानसे समाव बे बोरसि सेराव बरʼ गामिलʼ मोन। गामि दाबफ्रोमावबो गाजा-गोमजायै खेराइ-गार्जा होयोमोन। बिखौ खिन्थालांनायखौ गोसोआव दं। बै समावलायनो बरʼ गामि गामि गार्जा, खेराइसालियाव फैनानै सासे खुरु ब्रेव ब्रेव बोराया राइजोफोरजों जौ लोंफायोमोन। बोरायखौ बयबो सिनायो, नाथाय बिनि थाग्रा जायगाखौ रावबो मिथिया। जौ सेरेफ लोंनाय समावनो बोराया खिन्थायो, देग्लाय माय-दै जागोनखि जाया, लोमजानाय-साजानाया बारा जागोन एबा राइजोनि गेजेराव सुखु-दुखुवा मा महर लागोन बेफोरखौ। लोङै-जायै बोराया थाङोमोन। बोराया जेरै बुंनाय एरैनो फलियोमोन होन्नानै बोराय बुरिया बुंलाङो। नाथाय सानसे समाव राम सिंहनि रां सैमाया बोरसि सेरनि बरʼफोरखौ उदखार खालामो। जायनि थाखाय बरʼफोरा हाजो खरʼ खरʼ खारखोनो गोनां जायो आरो खायसेया जाहार गेजेर गेजेर एरसो खोमानाङो। बेनि बेसेबा उनाव आहʼमफोरनि समावनो मानफोर हाबफैनायावबो बोरसि सेरनि बरʼफ्रा सेरखाय-बेरखाय खारनाङो। बेनि उनाव जायफोर दा थालाङो बिसोरो खेराइ-गार्जा होनो बावलांबाय। जायनि थाखाय हयथʼ बोरसिया गिलुबालु लामा लाबोदों आरो बरʼ गामि माखासेखौ खारग्लुंहोबोदों। गलʼवा हां गोलाव लायो, दुखु मोनखाङो। मानोना बै बानायाव बिसोरनि हा-हु, बारि-बागान गासैखौबो बुर्ल्लुंबुथुर बिखायाव फोजावहरनांदों। दिनै गलʼवा गैजारोङा। सानफा मोनजानाय सानफा मोनजायै। बोराइ- बुरै सानै, जिबा बोसोरनि देरफ्लं लाउफ्लं मलʼ बिसोरखौनो फिसिनो हालिया जालांबाय।
बेफोरखौ सानलांबाय थानायावनो गलʼवा माब्लाबा बिट नʼखौ बारलांनानै बेसेबा साहा दावलांबाय। एसे लांदां जायगा मोन्नानै दै सेरनि अन्थाइ सायाव जनायसै। सिसु दंफांनि साया। आलो आलो बोरसिनि गोजोन बार। सानसुथिर जानायखाय एसे जिरायनायानो हामगोन सानबाय गलʼवा। बिरि थरसे खुगायाव लानानै खोन्थाखौ गोसोखांबावो। गलʼवा बोरसिखौ दिनै जेन गोदान मेगनै नायनो सम मोन्दों। मिथिंगाखौ गलʼवा अन्नायनि मेगनजों नायनो बावलांबाय। मि-जुनाद गावथारै गावथारै बिनि बिखाया अन्थाइ महर लालांबाय। गलʼनि मेगनाव दिनै मोदै गलिया। बिनि मेगना जेब्लाबो सोरखौबा जानो बायदि जारें रें गिथाव-बाथाव। नाथाय बै मिथिंगाजोंनो थांनानै दं बियो। जिउनि नैजिबा बोसोर बैसोयाव थांनानै थानाय बे लामाखौ लानाय बे लामाया जोबोद जेंना, हेब्रे-मेब्रे। अब्लाबाबो बियो गारनो हाया। बे लामाजोंनों थांनांगोन। नैजिबा बोसोरनि खैरोम-दैरोम अभिग्यता एबा गोसोनि मेनथाया बिखौ फोरोंबाय दि- संसाराव थांनानै थानांगौब्ला सोरखौबा बुथारखानांगोन। संसाराव मालायखौ फोथांनो थाखायनो खायसेबा उजिनांगौ जिउ गारनो। दिनै सोदोमस्रिनि मुगायाव हारिया हारिखौ, गोनाङा गैयैखौ, बोलो गोनाङा गेजेनखौ, गेदेरा उन्दैखौ जेब्लाबो नारसिन्नाय नुनो मोनो। बेनोखि संसारनि हुदा ? नेम खान्थि ? जायखौ सुबुं माहारिया नंगौ होन्नानै गनायबाय।
थांनानै थानाय लामाया बोरसि बादिनो बेंखा-बेंखि, नाथाय बोरसिनि मुङाखि गुबुनारिफोर बुंनायबायदि 'बेकी'मोन ? नङा गलʼवा खोनांदों बोराय सासे बुंलांनाय सलʼखौ- बै समाव हेष्टिं साहाबा बांसोबारीयाव चाहा बागान खालामनो हा नायस्रांफैदोंमोन। बांसोबारीनि हाखौ नायनो थाखाय बोरसि सेर सेर मैदेराव गाखोनानै फैयोब्ला सासे बरʼ बोरायखौ दै सेराव जʼनानै खाफाल हमबाय थानाय नुयो। साहेबा इंराजी रावजोंनो बोराइखौ सोङो- "नै बोराइ नोंलाय मा जिंगा सिहाबबाय थाखो ?" बोराया बाग्दावखाङो। हर्खाबै बेबायदि बुजिया सोमजिया सोंनायाव बोराया गाव गोसोजों बोरसिनि बोरनायखौ दुखु खालामनानै दिनैसिम नों मानो बेङाखै होनाबाय थादोंमोन। बाग्दावखांनानै बोराया बे बेङाखै सोदोबखौनो गोसायै बुंफ्राङो। साहाबा सान्नायसै बोराया थारै दैमानि मुंखौ बुंदों होन्नानै। बेनिफ्रायनो बे बेङाखै-बेङाखि-बेंखि-बेकी बुंलाङो होन्नानै बरʼफोरा बुङो।
गलʼवाबो सानो बोरसिया दिनैबो बेङाखै। नङाब्ला बिसोरनि दुखुवा मानो जोबा ?
अब्लाबो गलʼवा जान्जि खाफ्रानांगोन। संसाराव सुखु मोन्नांगौब्ला दुखु खालामनांगोन। बिब्दि सानमारनो थाब गसंखाङो आरो जाहार गेजेराव हाबलाङो। अब्ला साना इसे देदेनहांबाय।
गलʼनि उदिसा जाबाय गाण्डा बिलोनिसिम। बै बिलोयाव मि-जुनादा गेलेबाय थायो। गाण्डा बिलो खाथिनि खुस्राबारीयाव मैफोरा खुस्रा फिथाइ जायो।
फरेष्टनि मानसिफोरा हाग्रायाव अर सावनानै होनायलाय हाग्रा फिसा आरो थुरि गोरानफोरा खामलाबजोबदों। बिनिखायनो हाग्रा सिं-सिं थाबायनो आराम जादों। ओरैनोब्लाबो गलʼवा गिथारा। मा हर, मा सान आखायाव सिलाइ थाब्लाथाय गलʼनो रावखौबो नांलाया। मानास हाग्रामानि फांफ्रोमबो दंफां, दोंफ्रोमबो लेवा बिफां, साल-सेगुन्नि बिलाइ मोसानायखौ मिथिखाजोब्बाय। दिनैसिम जिथाम बोसोर बे खामानियावनो गिदिंगासिनो। बिनि मेगनाव नुफ्लांबा मासेबो मै अमा खारगʼवा। एखनब्ला एखनब्ला बोल्लाजोंनो गावथारो। नाथाय जाहार गेजेराव हाबब्लाथाय सिलाइखौ लाफायो। नʼ सेराव माय-फाथो जानो थांब्लासो बोल्लाजों गावो।
खैसिं बिफांनि गुदिनि हाग्रा जिङाव बिलाइ गोरान गाबनाय खोनानानै मोजाङै नायहरो गलʼवा। नाथाय नेउलाइसो। दिनै जात्राया मोजां जाला- नंबाय गलʼवा। जाहार गेजेराव दाउ खौऔ गाबदों। मोख्राफोर दंफां दालायाव गलʼखौ नुनानै फाव खिन्थिहरदों। बे समाव गाण्डा बिलोथिं दावराव-दावसि खोनायो। बियो सानबाय सोरबाफोर ना गुरदों। नाथाय साफ्रासीफोरा मिथिदोंब्ला होख्रांगोन। होख्रांनायलʼ नङा, बुलाय सोलाय खालामनानै अफिसाव खानानैबो लाङो। एसे खोमा सुबावो गलʼवा आरो लासै लासै दावगालांबाय थायो। गाण्डा बिलोसिम माइल खावसेलʼ जासिगोन। गाण्डा बिलोनिफ्राय खासिबारीयारी आरो घिलाझारारीफोरा दंगʼ जावनानै लांदों।
बाग्दावखांनायबादि थायो गलʼवा। सासे बरʼ हिन्जाव खारबोगासिनो दङ। जाहार गेजेराव बिब्दि खारबोनाया सोर बिलाइ ? मोदाइ ना मानसि ? नुमारनो गलʼवा खुस्रा बिफां गुदियाव गसंनानै मोजाङै नायहरबाय थायो। खारबोनाय हिन्जावा बिनिफार्सेनो फैगासिनो दङ। बियो उनथिं नायहरफा नायहरफा खारबोदों। गलʼवा दंफां गुदियाव आन्दों थायो। इसे खाथि सफैब्ला बियो सिनायहरबाय दि खासिबारीनि लान्था माहाजोननि फिसाजो गलʼ सान्नायानो जामारबाय। साफ्रासीफोरा ना गुरनायखौ होसोखादों, नङाब्ला हाब्रु नांलायनाय दखना गिसि गान्नानै ददेरेया मानो खारबोनांगौ जाखो ? आरो जिदु साफ्रासीफोरा ददेरेखौ उन उन होसोबोदंब्ला गलʼवा गावबोथ हमजाफागोन, बेखौ सान्नानै मा खालामनो, मा मानो जायो। ददेरेया खाथियाव सफैथारबाय। खैसिं दंफां फांसेनि गुदियाव हां थोनो थोनो गसंथʼनानै बबेथिं थांनो नायग्दिंनो हमो। गलʼवा थानो हायैनि राव हरनायसै- "नों ददेरे नङा ? मा जादों ददेरे ?" ददेरेया फिन हरनो हायाखै। खुन्थि-खुन्थां हाग्रा गेजेराव खारनानै मेंदों हां थिफुं थिफुं जादों। हर्खाब गलʼनि राव हरनायाव बाग्दावसिन्नायबादि जायो आरो गिनानै खारफिन्नो नाजायो। नाथाय लेवा बिफाङाव हेब्रेनानै मेंनाय देहाजों हायाव जलदब गोग्लैयो।
"दाखार, दाखार ददेरे ! रावबो नङा, आं गलʼसो। नारेंगुरीनि।' बिब्दि बुंनानै ददेरेनि फार्से खारनो हमो। ददेरेया गलʼनि बाथ्राखौ खोनाफा माफा खोनानानै गसंथायो। नाथाय खरʼनि गिदिंनाय मोन्नानै जायगायावनो गोग्लैग्रुबो। खाथियाव मोनहैनानै मा खालामनो मा मानो जाबाय थायो गलʼवा। ददेराया फित जादों। खाथियाव दैबो गैया। बोरसि दैमासिम खमैबो फारलंबासो थांनांगोन। बे समाव खरʼवाव दै दासोमनो मोनोब्ला हामगौमोन। मा खालामगोन मा मागोन गलʼवा गावनि जलʼङाखौनो आजरायनानै गिसिबबादि सिबनो हमो। नायथिं-नायथा खालामनायावनो दै-लेवा फांसे नुहरनायसै। हाखु-दाखु थांनानै हां खनसेयैनो सिङावबो सायावबो दानसʼनानै लाबोयो। दै लेवानि बिदैखौ ददेरेनि खरʼवाव सेबनानै होयो। दै लेवानिफ्राय बालथिं गेजेरसेसो बिदै ओंखारनायसै। बिब्दिनो घन्टा खावसे गिसिब सिबलाय, दै लेवानि बिदै सेबलाय खालामबाय थानायाव ददेरेया लासैनो नायखाङो। गियान फैखांनाय नुनानै गलʼवा गुरै रावै सोङो- "इसे मोजां मोनबाय ना ददेरे ?" ददेरेया जेबो फिनाखैसै। मालाय हौवा मानसि सासेनि सिगाङाव बिब्दि गोग्लैसोमनानै थानायाव हयथʼ लाजिखांदों। हाखु-दाखु जखांनानै सोरगिदिं मेगन फिदिङो ददेरेया।
"खरʼखौ गिदिंगानाय मोनाखै ?" गावनि जलंगायाव थर्स, सिखा आरो सिलाइ गुलीफोरखौ सोयै सोयै गलʼवा सोंफिनो।
"इसे आराम मोन्दों।" ददेराया फिनो।
"नों मा जानानै ब्यावहाय सोफैनाय ? गोसोआव गोग्लैयोना ?"
"ओं।" गावनि दखʼनाखौ आबोद खालामनानै फिनो।
"ना गुरनो फैदोंमोन नङा होमबा?"
" औ। साफ्रासीफोरा मैदेर माब्रै माबासो लानानै बिलोयाव बेंखन फैजोबदोंमोन। जाइ जेरै हागौ एरैनो सेरखाय-फेरखाय खारलांदों। जों सानै साथामसो हिन्जावसाफोर खारदोंमोन। उन उन साफ्रासीफोरा होसोबोबाय थायो। बिसोरखौ हमनो मोनबाय खोमा। आंखौबो सासेया हमख्रबदोंमोन। बिनि आखलखौ गाज्रि मोन्नानै आं आसियाव गाहामैनो अरनानै होबोदों। बिनिफ्राय बियो होसोयाखैसै।"
"नङा ददेरे। बियो सोरखौबा लोगो लानानै होसोबोबावनो हागौ, जों बोरसि फार्से थांदिनि थौ।"
गलʼनि लिंनायाव ददेरेया गलʼनि उन उन थाबायनो हमो। अब्ला साना द्लामैनो देदेनबायमोन।
"आं मोनफ्लाङामोनब्ला नों हार्सिङै बे जाहार गेजेरनिफ्राय नʼसिम सौसिलांनो हागौमोन ना ददेरे ?"
"आनान गसायासो मिथिगौ।"

" नों नʼ फार्से खारलांनो गारनानै एफाग्राब जाहार गेजेरजों मानो खारबोनायमोन? जों दा नोंसोरनि गामिनिफ्राय माइलथामसो गोजानाव दङʼ।"
"आं आन्दायदोंमोन आदा। आं नʼ फार्से खारनाय बायदि मोनदोंमोन।"
"जों दा सानथिं-बाथिं हाग्रानिफ्राय ओंखारलांनो हानाय नङा। फरेष्टनि मानसिफोरा फरेष्ट सिमायाव डिउटि होबाय थागोन आरो नोंखौबो नागिरबोनो हागौ।"
"आंखौ नʼसिम दोनलां थारनांगोन आदा।"
"बोरसि सेराव दसे जिरायनांगोन ददेरे। खोमसि खोमसि थाङाब्ला आंहाबो गिनांगौ दङʼ। आं मैहुरावसो फैदोंमोन।"
ददेरे गलʼखौ आगोलनिफ्रायनो मैहुरारी होन्नानै खोनाखादोंमोन। मानसिखौ सिनायनो हायोब्लाबो सानसेबो राव होलायनाय जायाखै। ददेरेखौ माबा सानहाब्बाय थानाय नुनानै गलʼवा एग्दावनो लुबैयो- ''नों दा सासे अन्थाइ बिखा मैहुरारीनि आखायाव गोग्लैबाय। साफ्रासी फोरनिख्रुइ आंसो गाज्रिसिन।" बिब्दि बुंनानै ददेरेनि मोखाङाव उनफिन्नानै नायहरो गलʼवा। मेगनजों मेगन गोग्लैयो। ददेरेया मोखां सोम सोम जायो। नाथाय जेबो बुंफिनाखैसै।
बिसोरो जेब्ला दैमा सेर मोनो अब्ला साना सोनाब अख्राङाव सिन्दुर सारफावबायमोन। खासि बिबारा मोनाबिलिनि सुदेम बारजों बायदेमग्लाइ-सिदेमग्लाइ मोसाग्लांदों। हांसो सिलारि आरो दावमा-दावसाफोरा जाहार फार्से बिरबोनो हमदों गाव गावनि थाग्रा जायगाखौ होसोनानै। ददेरेखौ दुगैस्रांनानै लानो थिनो आरो गलʼवा खुगायाव बिरि थʼसे लगायनानै लायो।
दिनै सानसेया फेलें जामारबाय गलʼनि मिजिङा। जाहार गेजेराव माखौ लोगो मोन्नांगौ माखौ मोनखो। सोरबा खोनायोब्ला एबा सोरनोबा बे जाथाइखौ खिन्थाब्ला रावबो गोसो फोथानया नङा।
दखʼना सिग्लाबनायैनो दैनिफ्राय बोरियाव गाखोबोनायखौ नुनानै गलʼआ बुंबाय- "खासिबारीयाव हाबनानै दखʼनाखौ सेबनानै लानो हाया होम्बा?"
ददेरेया लाजिखांनाय मोनो। गलʼनि बेबादि आब्रा सोंनायाव। बियो जेबो बुंफिनाखैसै।
खासिबारीसिम दा बबे लामाजों थांनांगौ बेसो जाबाय गिदि जार्ल्लाया। नारेंगुरीजों थांब्लाबो फरेष्ट अफिस खाथिजोंसो थांनांगोन। नारेंगुरीनिफ्राय खासिबारीसिम माइलनै खावसे जागोन। बिसोर दा जा जायगायाव दं बेनिफ्राय नारेंगुरीसिम माइलनैसो जागोन। बेनिखायनो दैमा सेर सेर खोलाफार्से फैनायखौनो हामगोन नुनानै गलʼआ ददेरेखौ लिङो। सानैबो थाबायनो हमो।
"जोंनि बरʼफोरा हाग्रा-बंग्राजोंनो दिन थांसिगोन नामा दालाय ?"
" इसे सान्नानै नायनाय ददेरे-दिनैनि सोदोमस्रिनि मुगायावनो जोंनि बरʼफोरा हाग्रानि ना, मै, फिथाइ-सामथाइ, मैगं-थाइगं, बन, लाइ फोरजोंनो दावहाहगनांनो गाराखै। सेमोन लन्थि मैगं खानो थांनायाव फरेष्टारफोरजों बुज्लायलायनाय जादोंमोन । हाग्रानि दंफां -लाइफां, ना, मै गावथारखोमानायखौ बरʼवा दिनैसिम गारनो हायाखै । नों नाय ददेरे, बांसिन बरʼवानो हाजो खरʼ खरʼ, हाग्रा सेर सेर थानो मोजां मोनो । नʼ-बां लुयो, गामि खुङो । साफा सानै थाउनाव हा-हु थानायफोरखौ जोंब्लिद माब्लिद नुब्लानो सहायनो हालिया । हा-हु फानग्लुंनानै हाग्रा सेराव खारलाङो नङा होनलाय ?"
"नंगौ आरो।"
"नों नाय ददेरे, मालाय हारिनो जों हादान सिफायनानै होनायलʼ जायो। दिनैनि टाउन-बन्दरफोरा सानसे समाव बरʼफोरनिनो थाग्रा जायामोन। दिनैनि गुवाहाटी एबा गोदोनि फुरगाथैफुर, दिसफुर एबा दैसाफुराबो सानसे समाव बरʼफोरनिनो जायगामोन। नाथाय दा जायफोर साफा सानै दङʼ बिसोरबो जौ सेरेफ फान्नानैसो जाग्रा जालांबाय। कʼक्राझार बायदि थाउना बरʼनि गुबै आरो असे थावनिमोन। नाथाय दा नʼ-बां फान्नानै गुबुन गुबुन जायगायाव खारसावलांबाय। नʼ-बां, बारी-बागानखौ नुब्ला बरʼनि; नाथाय थाग्रा मानसिफोरा जाबाय बारʼ बांगाली। बेखायनो बिखा खामो।" गलʼआ हांमा सुरस्रायो।
"हनै हनै आदा, मैदेर मासे फैगौ !" ददेरेया गिनानै उननि मानसिया सिगां जाफैनानै गलʼखौ बाबथाबनाय बायदि खालामो।
"दोत, सिरि सिरि था। गिनाङा ददेरे, हाग्रानि बाबुवा मानसिखौ हरखाब इनाय खालामा। नाथाय ब्यावहायनो जथʼ। बियो दै लोंनो फैदों। दै लोंखांब्ला मालाय थांफिनगोन।"
ददेरेया नाथाय गिनानै थोर थोर मावो। गलʼआ ददेरेखौ बोख्लायनाय बायदि खालामनानै जाववा बिफां गेजेराव जग्रबो।
मैदेरा बेसेबा गोबाव दैयाव गेलेनानै जाहाराव हाबफिनलांनायसै। गलʼआ ददेरेखौ गोबाख्रबनानै लानाय बायदि खालामो। सिख्लासा हिन्जावसा सासेखौ बेबादि गोबाख्रबनानै लानांदोंब्लाबो गलʼनि गोसोवाव गाज्रि बेरखांनाय फैयाखै। बियो जाबाय जाहार गेजेर। धोरोम दङʼ होनब्लाथाय जाहार गेजेराव दङʼ मानसिनि गेजेरावसो अधोरोम हाब्बाय। सानैबो गसंखांफिन्नो आरो थाबायनो हमो। बे बाराव ददेरेया सिगां जादों, गलʼआ उन उन।
"आं दिनै मा जामारनांगौमोन आदा ? गसाया आंखौ नायहरफिनदों।"
''मानसिया सैथोयाव थायोब्ला आनान गसाया जेब्लाबो नायफिनो अबस्ये गोबां खैफोदाव गोग्लैनांगौबो जायो। आं गामाखालिनि बायदि दिनैबो बे हाग्रायाव गोदाव सोराव गिदिंफैदोंमोन। सासे आन्दार मेट्रिक जानानैबो दिनै आं जाबाय बेदर फान्नानै जाग्रा। मालायनि आदि थिखा मावनानैबो थोवा जालांबाय। हाग्रा सेराव आबाद मावनायाबो एसेलʼ नङा। हर सौफैबानो गाण्डा मैदेरजों दावहा नांनागौ। बुंनो थाङोब्ला ददेरे......।"
"मा ?" ददेरेया सोङो।
"माने, मालाय हारिया नʼ-बां लुनांगौब्ला मोन्नैसो गोनां खोथाखौ सानग्रोयो। जेरै- नʼ लुगोन जायगानि दै-अर-बारा माबायदि, देहानि थाखाय मोजां नंगौ ना नङा। सानगानैयाव थांलाय-फैलाय लामा-सामानि सुबिधाया मा बायदि, खाथियाव हस्पितेल दंखि गैया बेखौ सानग्रोयो। बेनि अनगायैबो बायदि मुवा जाग्रा-लोंग्रा बेसाद, फानग्रा-बायग्रा जायगा एबा हाथाइ-बाजारनि सुबिधाखौ नायग्रोयो। नाथाय जोंनिया ओरैनो मोन्नाय बन, लाइ, नाʼ, मै, मैगं-थाइगं बेफोरावलʼ नोजोर।"
बिसोर जेब्ला बिट नʼ खाथि सौफैयो अब्ला साना हाब्बायमोन। बोरसि सेराव खोमसि गाबा साग्लोबहांसै। दासिमबो नारेंगुरी मोन्नो फारलंनैसो दंबावो। माबा मोनसे गोसोवाव गोग्लैनानै गलʼआ बुंनायसै-
"नों जोंनि गामीयावबो थाजागोन नङा ददेरे ?"
"सोरन्याव थानोसै ?"
"मानो ?नोंसोरनि गामिनि हाम्बुरनि बिबʼनाव। जोंहा बाजैसो जानाय दाबारी मोननाव हरसेखौ थाब्ला मा जानो ?"
"हायोब्ला थांथारनांगौमोन हाय।" ददेरेया गावनि असेथार बायदि बुङो। गलʼआ मोजां मोनो। ददेरेयानो बुंफिनो-
"आं मालाइनि नʼवाव थानो लाजियो। दाबारीखौ आंबो बिबʼ लिङो। नाथाय हजों नʼवाव आफाया दावराव खालामबाय थागोन आरो नागिरबाय थागोन।"
"बेखौ नों सिन्था दाखालाम ददेरे। आं साइकेल गंसे लानानै नोम्फानो खबर हैब्रबगोन। नोंखौ लांफायोब्ला लामा-सामा सोरबाफोर लोगो मोनोब्ला गोसोवाव गाज्रि सानगोन।"
ददेरेयाबो बाथ्राखौ सान्दों मानसिनि खुगाया मोजां नङा। बेनिखायनो गलʼखौ बियो जेबो बुंफिनाखैसै। गलʼआनो बुंफिन्नायसै-
"आं सासे मैहुरारी। आंनि सायाव गोबां मानसियानो मोजां गाज्रि नोजोर होयो।"

"आदाया बे खामानिखौ गारनो हाया ?" गलʼनि बाथ्राखौ हमनो हानानै ददेरेया सोङो।
"माखौ ?" गलʼआ सोंफिनो।
"मैहुराव फैबाय थानाया मोजां खामानि नङा। असेमोन जोंनि गेजेर फरायसालिनि सार सासेखौ फरेष्टनि मानसिया गावथारनायखौ दिनैसिम गिबाय थायो आं।"
"मा खालामनो ददेरे। बेखौ आं गारोब्ला आं दा बोराइ बुरैखौनो फिसिनो हानाय नङा। बोरसि बानानि उनाव नारेंगुरीनि हाफोरा स्राव स्राव जाजोब्बाय। गायनो-फुनो हालिया।"
"आंनाव जि बिघा दंगʼ हा दङʼ आदा। मुगैयाब्ला नों आंनि हाखौ मावहैनो हागौ।"
"नों बबेनि हा मोन्नाय ?"
"आं दाव, अमा आरो इण्डि जि फान्नानै बे हाखौ लाखिनाय जादों। आइ गदाया आंखौ अना। आफा गैयाब्ला आं मोनसे मोनसे जानानै थैसिगौ। आइ गदायनि थाखायनो फरायनायखौबो गारनांदों।"
"आं सान्नैसो सान्नानै नायनांगोन ददेरे। एफा गोजानाव नʼ-बां गारनानै आबाद मावहैनाया एसेलʼ सान्नांगौ बाथ्रा नङा।"
बे समावनो बिट नʼनिफ्राय बेटारी मोनबानि टर्स सुहरो। गावसोर रायज्लायनायखौ खोनाहैदों सान्नानै गलʼआ हाग्रा सिङाव एरसोनो खिन्थायो। ददेरेखौ। गवबो उत्थाबनानै जʼफायो। गलʼआ मिथिखाबाय दिनै ना गुरनायाव दावराव-दावसि जानायखाय बिट नʼवावबो साफ्रासीफोरखौ थियारि थानो थिनहरदों।
"दिनै मा जागोन दालाय। आं बोरैबा मोनखांबायहाय।'' गारां सेप-थेपै बुङो ददेरेया।
अब्ला गʼलआ सिलाइखौ हाग्रायाव एरसोहरनानै खोमसि खोमसि-खोमलाव ददेरेजों सौग्दावफ्राङो। खोमसिहाबसिन थाम्फैयाबो बांसिन्नो हमदों। बुब्राबब्लाबो खारगʼआ जादों। बिब्दि जाबाय थानायावनो मैदेरा सुन्दाइजों दै सारफ्रावनाय बायदि खोनाबावो। ददेरेया गिनानै गलʼजों बाबथाब्बावो। हरखाब बिब्दि खालामनायाव गलʼआ हाग्रा सायाव खांग्रानाङो। ददेरेखौ हमख्रʼबनानै सिखारफिनो आरो गथʼ गोरलैखौ गोबाख्रबनाय बायदि खालामनानै लायो। ददेरेनि खानाइनिफ्राय माबा मोनसे मोदोमनाय मोनो। गलʼनि मोदोमा दुंखाङो। ददेरेनि बिखुङाव बिलिरो। ददेरेया उत्थाबसिनो। गलʼनि बिखायाव सोलो थोवा जायो।
"ददेरे ?"
"ङो.....।" मेंनाय देहाजों ददेरेया लोरबां थोरबां मोनो।
"नों मा सानखो ?"
"जेबो सानाखै।"
"सासे हौवाजों बिब्दि...."
"ओहो...." बिब्दि बुंनानै बांसिनसो उफ्ले उफ्ले खालामसिनो ददेरेया। गोसोआवबो लोरबां थोरबां जालाङो।
'आं साफ्रासीबादि खालामोब्ला?"
हरखाब गसंखाङो ददेरेया। गामियाव गर्जा मोदाय होसिगोन। मोदोमाव सुवा-सुथि लानो मोना। गलʼआ हमनो हायाखिसै मानो बिब्दि खालामखो ददेरेया। सासु-मासु मोन्नानै गलʼआबो सिखारो आरो माबा मोनसे दाय खालामफ्लांनाय बायदि बुङो-
"गाज्रि मोनबाय ?"
"मोनाखै।"
"मानोथो हर्खाब गसंखांखो ?"
"मैदेरा दै सारफ्रावगासिनो दङʼ।"
"नङा दे, बे बिट नʼवाव साफ्रासीफोर खाब्थाबनायसो खोमा।'
"थुदो नʼवाव।" ददेरेया बुङो।
"नङा माथो ! बावसियाया थार्ल्ला गोसो खांफ्लांथाराखै।"
गावनि बावसिया आखुवाव गावनो गावखौ लाजिनाय मोनो गलʼआ। खैफोदाव गोग्लैनाय हिन्जावसा सासेनि सायाव फाफ आखु सान्नाया गोरोन्थि जागोन नुनानै गोसोखौ हमथायो। सानैबो बिट नʼनि खोलाहाजों नारेंगुरी होन्नानै थाबायनो हमो।
नारेंगुरीयाव दाबारीमोननि नʼ सोहैब्ला बिसोरहा बिलिफांनि ओंखाम जाखांबायमोन।

(नै)
खोमसिहाबजासे ददेरेखौ नʼ लाफैयि नुनानै ओजों लान्था माहाजोना सान्नायाव गोलैबाय। बिसि खौवालीनि मथै ददेरया गामिनि सोरबा लोगोफोरजों दंफैयो। नाथाय माखासे हौवाफोर, हिनजावफोरा फरेष्टनि मानसिफोरजों खाजादों होन्नानैबो खोनानायखाय अफिसनि जोबग्रा खʼथायाव थानो हागौ नंबाय लान्थाया। जायफोरा गाहामैनो नांलायदों आरो बुज्लायदों बिसोरखौ सिलाइ बिखुंजों थुयै थुयै खानानै लांदों होन्नानै गामिनि मानसिफोरा मिथिनो मोनबाय। नाथाय अफिसाव खबर लानो माबोरै थांलायखो ? जायखौनो नुयो बिखौनो हमनो हागौ होन्नानै बयबो बुंसोलायबाय। बेनिखायनो लान्था माहाजोना गोहो मोनाखै। ओंखामखौ खुरथʼ नाङा होन्नानै थांखु सिलिमसे सोबखां-हुमखां लान्थाया लरेनखौ लोगो हमनो होन्नानै थांनायसै। लरेनखौ नङाब्ला अफिसाव रेन्जारजों जाथाया रायज्लायनो हानाय नङा। लरेनानो गामिनि नाइलʼ जालʼ सासेलʼ लेखागोरों गथʼ। बि.ए फास। गामि खाथिनि गोजौ फरायसालि गोदानाव फोरोंगिरि जादों। हाबा लाथवाखै। सिबाय लरेनाबो बिब्थै नङामोनब्ला फरायनायानो जाग्लासिगौमोन। अनसुला बिब्थैया खुनुमथै हा-हु फान्नानैब्लाबो फरायहोथारदों। दा माखासे हा बरपेटानि माहाजोननि आखायाव बन्धक दंबावयो। खावसे फानजाबायबो।
लरेना ओंखाम जाखांदोंमोनलʼ। हाग्रा खाथि होन्नानै गामियाव बांसिनानो थाबै जाखाङो। बे समाव हरनि 8 बाजिसो जाबायमोन। लान्थानि खुगानिफ्राय बाथ्राफोरखौ मिथिजोबनानै लरेना रागा जोंदावो-
"जायखि थैथ्रʼजोबालै आदै। जोंनि मानसिफोरनि आखल-आखुफोरखौ नुनानै आं लाजिखांलायनाय मोनबाय। खेबसेबो लन्थि मैगं खानो थांनानै बिब्दि फाखनाव गोग्लैहैदों। दिनैबो नाʼ गुरबावनो थांबावनाया बिब्दिनो मोन्दांनांगौ।" लान्थायाबो मदद होनानै बुंलाङो-
"बेसे बुंबावनोलै आदै। गामिनि साफा-सानै फरायसा गथʼफोराबो माथो जाम्बा-जाम्बिफोरखौ होबथानो नागारै गावसोरबोसो लन्थि मैगं खानो, खुस्रा फिथाइ जानो आरो ना गुरनो थांफानो हमबाय।"
"आं माखौथो गोब्रामोलाय- बरʼ हारिया आथिङाव गावखौ फसंनो बेसेबा गोबाव नाबेवनांगोन। बरʼ सुबुं माहारिनि आखायाव मा दंखाय ? दोयाव जौ संग्रा बरʼवा दो दानो रोङा, हाग्रा बंग्रा एवस्रांग्रा बरʼवा सिखा-रुवाखौबो दानो रोङा। सʼना रुफानि खामानि रोङा। नाथाय गामि खाथि खाथि जʼनो हमनाय हाथाइ फिसा एबा लामा सʼकनि चाहा गʼला गʼला जयै जयै थानो सम मोनो। बुंब्ला गाज्रिसो मोनो, बरʼना हारिखौ फोथांनो रायजो बिदों, नाथाय बे रायजोखौ मोनोब्ला सोरजों दैदेन्नो ? बुंनो थाङोब्ला खानाइ सिनग्राफोरखौबो बिहारिनिफ्रायसो लिंबोनांगोन ? बेफोरखौ मुगैनानै एबा मावनो बानानै रावबो सोलोंनो नाजाया।'
"माथो बुंबावनोलै आदै ? बरʼवा बिब्दिनो दिन थांसिगोन।"
"दाला, संग्राइ, दुखालि, खʼबाइ, जेखाइ हेबनो गोरों बरʼवा बेफोर जिनिसखौ हाथाइ बाजाराव मान गोनां महरै बहन्नो रोंबा गोख्रों गʼला होनो साबेसे बरʼ सेंग्राया नाजादों ?"
''नʼवाव मानसि लाखिलायनानै जि दायो ! नाथाय सासे मानसिनि जानाय-लोंनाय, गान्नाय-जोमनाय आरो दानसेयारी दरमʼहा गासैखौबो सानजाबनानै नायोब्ला जि दानायाव मा मुलाम्फा मोनो बरʼ नʼखरनि दैदेनगिरि हिन्जावफोरा ?"
"जेबो मुलाम्फा गैया।"
"आरो साफा-सानै गोरों गोरा ओंखारनाया मालाय हारिखौलʼ सोंखारियो-जारिमिन गोमानायनि, हारिनि राव-थुनलाइ, रांखान्थि आरो सुबुंखान्थि गोग्लैसोनायनि थाखाय। बरʼवा गोदो गोदाय ओरै दंमोन, थोरै दंमोन होन्नानै- नाथाय बेफोरखौ मेगन गोसा आरो फथायखेबसʼ हारिया गाखोमोरजोब्बाय होनब्लानोखि थैनाय हारिया थांखांफिनगोन ?"
"ओहो।"
"हारिया थांनानै थांनांगौब्ला हारिनि साफ्रामबो गोदो गोदायखै गारनानै दानि मुगायाव गाव गावनि आथिङाव गसंनो नाजानांगोन। मोनफ्रोमबो खामानियाव बयबो रायलायनानै मावनांगोन- जाहाथे मालाय हारिनि सायाव होग्रांनो गोनां जाया।"
"नंगौलै लरेन आदै, गासैबो नंथारगौ। नाथाय साबेसेया बेफोरखौ सानखांदों बेसो जाबाय खोथाया। जाहार सेराव थायै थायै हारिया जाहारनि आखल आखुखौसो सोलोंलायलांबाय।"
"आदै मोनसे बाथ्रा, बरʼवा थैदों मैगं मैला, ना-मै जानानै। नाथाय जोंनि मु फान्नानै मालाय हारिया बेसेन गोनां दंफां लाइफां जेरै- साल, सेगुन, खैसिं, बनसम, तिता-साप, गाम्बारी बायदिसिनाखौ दानै दानै फान्नो हमदों; गाव गावनि नʼ दरखौबो फाहामनानै लादों। ओजों सरकारनि मेगनाव बरʼफोरासो जाबाय दायनिगिरि। बिसोरनि मथै हाग्रा खाथियाव थानाय बरʼफोरा सरकारनि हाग्रामाखौ दानला-दानसि स्रां खालामजोब्बाय जायनि थाखाय बोथोराव अखा बांखा थोजासे हायि जालांबाय। बेखौनो बुङो बयबो- दावा नाʼ जायो, नाʼ लांखारालʼ मुं जायो। दा सरकारनि आइनफोरा गोब्राबनि सायाव गोब्राब जासिननो हमबाय, बेफोरखौ मिथिनो हमनांसिगौ। आं रेन्जारजों नुजाहैनो लाजिखांनाय मोनबायलै आदै।"
"थेवब्लाबो खेबसेखौ थांथारनांगोन आदै। नोंगैनि थाखायननो आंहा सिन्था। गामाखालि थांफाया थांफाया दिनै मा मोनहैखो बियो ?आंहा खाफालानो गाज्रि।"
माहाजोनखौ गाबा मोखां जानाय नुनानै लरेननि गोसोआ गुरै जानायसै। थाङाब्लाबो जानाय नङा। हाजारब्लाबो गामिनि जाथाइ। राइजो नाङैनो गोग्लैजोबदो होनब्लाबो जायो।
सानैबो साइखेल गंफा गंफा लानानै फरेष्ट अफिस सिम मोखां जालाङो। अफिससिम माइलनै खावसे गोजान। बिसोर हाग्रा सेर सेर फरेष्टनि सिमना लामाजों थांनो हमो।
अफिसाव नुहैबाय, खाजानायफोरजों ददेरेया गैया। बबाव थांखो, बहा मा जाहैखो रावबो मिथिया। हमजानाया गासै सा नैजिबा। हौवाफोर सा जिब्रै, हिन्जावफोर सा जिसे। हिन्जावफोरनि मादाव साब्रै सिख्लासा। बिसोरनि लोगोयाव मोन्नाय जे, फलʼ, जेखाइ, खʼबाय, सिखा, रुवा गासैखौबो जोबग्रा खʼथा सेराव दोनजोबदों। रेन्जारनि मोखांसे थानाय टेबुलाव जखायनैसो दावराइ बिडैबो दं। लरेनखौ नुनानै रेन्जारा बुंनायसै-
"नायदो नोंथां हाजʼवारी, खनले खनले एसेबां होबथा जासेयावबो गामिनि मानसिफोरा बे रेष्ट्रिक्टेड एरियाआव हाबनानै नाʼ- मै, दंफां-लाइफां फरेष्टनिफ्राय फोजोबनो हमोब्ला सरकारा मा जानांगौ ? जोंखौ मालाय सरकारा ओरैनो फिसिगारदों ना ? बे हाग्रामाया सरकारनि थाखाय बेसेबां गोनां। सरखारा बेनिफ्राय बोसोरि बेसेबां रां मोनो, रेभिनिउ मोनो बेखौ राइजोफोरा मानो मिथिया ? सरकारनि माने राइजोनिनो सम्पति नङा होनबा ?" "नंगौ नोंथा ग 'स्वामि। जोंनि मानसिफोरा दिनैसीम बुजिस 'याखै। आंबो बेखौनो बुंनो लुबैयो । जोंनि
मानसिफोरा मैगं-थाइगं ना '-मै नागिरनानै हाग्रानि दंफां-लाइफां, मि-जुनादफोरजों दावहा नांज्लायलाय बै बोलो एबा गोहोखौ सुबुंनि मोनसे गुबुन आरो गोनां खामानियाव बाहायोब्ला साबसिनगौ। नाथाय बेबो थिक दि- बरʼफोरा ना-मै, मैगं-थाइगंलʼ जानो रोंगौ नाथाय बांगाल-गंगारा बेसेन गोनां दंफां-लाइफांखौसो खावो।" लरेना रागा खिन्थिफ्लानाय बायदि गामिनिफोरखौ नायहरो-
"नोंसोर मालाय मानो हाबहैनांगौ ? नोंसोर मिथिया नामा बे सरकारनि हाग्रा होन्नानै ? नोंसोर मिथिया नामा बे सरकारनि हाग्रा होन्नानै ? नोंसोरनो दंगʼ जावनानै लाबोनो होदों, नाथाय बि दंगʼ एबा गान्डा बिलोनि नाखौ जेला थेला गुरनो होवाखै।"
लरेना बिब्दि दाद्रि होनायाव रेन्जारा मोजां मोनो। लरेनानो बुंलांबावो-
"आं सानो नोंथां गʼस्वामी, बिसोरखौ आथिखालाव हमनो हाबावोब्ला सिलाइ बिखुंजों सौनाङा, गावनानैनो होनांगौ।"
"राहा मोना जायोब्ला गावनि जिउखौ फोथांनो गावनांगोनबो जायो नोंथां हाजʼवारी।' रेन्जारा मदद होयो।
"नोंथांमोननिबो इसे गोरोन्थि दं नामा नोंथां गʼस्वामी। गोरोन्थिया जेबो नङा- माने गामिनि जाम्बा जाम्बिफोरखौ सरकार आरो नोंथांमोन्नि लुबैनायबायदि बुजायनो थाखै गामि गामि मेल मिथिंफोर फजʼयोब्ला खामानियाव फैगोनबादि नुयो आं। स्रोद स्रोद हाबखुमानाय मैहुरारिफोराबो द्लाम दंखोमायो।"

रेन्जारा लरेननि खोथायाव मदद होयो आरो लरेनमोन बायदिया लोगोवाव थाफायोब्ला हेफाजाब होयोब्ला सरकारनि सान्नाया जाफुंगोन होन्नानै मिजिं लायो। उनाव लरेन आरो लान्था माहाजोननि आखायाव जामिन बायदि गथायनानै हमजानायफोरखौ इयुनाव रायज्लायफिन्नो सिमान जालायो।
लान्थाया उसु-खुथु मोनगासिनो थायो। ददेरेखौ नुयैनि थाखाय लान्थानि गोसोआ एवलाय-सावलाय जासिन्नो हमो। लरेना खाजानायफोरनि गेजेराव सोंबावो ददेरेखौ मिथिगौना मिथिया। सिख्लाफोरनि गेजेरनिफ्राय दुर्ल्लाया बुंनायसै-
"ददेरेया जाहार गेजेरथिं सोनाब साहा खʼनाजों खारलांबाय थादोंमोन। नʼवाव ओंखार हैयाखै होनबा ? जोंबो.....।" खावसेखौ बुंजोबनो हायाखैसै दुर्ल्लाइ, लाबारी आरो ददेरेखौ साथाम साफ्रासीया होसोदोंमोन। ददेरेया साफ्रासीनि आखायाव अरनानै खारगयो; नाथाय दुर्ल्लाइ आरो लाबारीखौ साफ्रासीफोरा हमनानै लाबोयो।
"ददेरेया नोंसोरजोंनो दंमोन होनबा ?" लरेना उखिलनि जेरा खालामनायबादि सोङो।
"आं, लाबारी आरो जोंखौ साफ्रासीफोरा हमदोंमोन आदै लरेन ?" लान्थाया आथावबालि जाखाङो।
"बिदिब्लाथʼ रेन्जारखौ बुंनानै मैदेरजों नागिरहैनांगोन आदै ? दहयनिफ्राय मिथियोमोनब्ला दाहालागै नागिरनो थिनहरनो हागौमोन।" इसे हातास जानायबादि लरेनाबो बुङो।
अब्ला हरनि 10 बाजिसो जानोसै। अफिसनिफ्राय ओंखारबोनानै बिसोर लांगोना मोखाङावनो ब्रुं ब्रुं रायज्लायबाय थायो। सोरबा सोरबा बुङो नʼवाव सौहैबायखोमा होन्नानै। बिब्दिनो दसे दगʼ-मगʼ जालायबाय थायो। लरेना रेन्जारजों नुजाहैफिन्नायखौनो हामगोन नुनानै अफिस फार्से आगान सुरफिनहां जायो।
बि समावनो गलʼवा बबेबानिफ्राय साइखेलजों हां थोनो-थोनो ओंखारफैयो आरो ददेरेया दाबारीमोननि नʼवाव सौफैनायखौ खिन्थायो। अब्लासो लान्था माहाजोननि गोसोआ स्रां मोनो। लरेना रेन्जारनिसिम थांफिनाखैसै। हजों गलʼवा लान्था माहाजोननि नʼ होन्नानै खासिबारीसिम थांदोंमोन। अफिसाव फैदों होन्नायखाय हाखु-दाखु फैफिनो। लान्थाया ददेरेखौ लायनो सानैसो मानसि थिनहरो।
एखालि बिसोर नʼ मोनहैयोब्ला हरनि 12 टा बाजिहांसैमोन।

(थाम)
खासिबारी गामियाव गारजा-मोदाइ होनांगौ समा सौफैथारबाय। फैगौ हाथाइ खेबसेनि अखानायै समबार खालिनो। बेनिखायनो गामिनि आबसा होनो जाग-जुग खालामबाय। दिनै मोनाबिलियाव गामिनि मेल। बहाय सोरहा मा सुवा-सुथि दङʼ, सोरहा नʼनि मोदाइ गारनो दं, बेफोरखौ खोन्थाजोबनानै लानांगोन। गामिनि आबसा होनाय समाव सोरबाफोर गाव गावनि सुवा-सुथिखौ फोलायाब्ला गामियाव दुखु जागोन आरो गारजा मोदाया बोराबगोन। बे गामियारिनि मोनसे फोथायनाय। हिन्जावफोरनि सुवा-सुथिया देरसिनबावसो। गारजा मोदाइ होनायनि आबसायाव खिन्थानानै लायाब्ला देनां फिसा जोनोम होनो गोनाङाव खिन्थाखाथारनांगोन। नङाब्ला बेहायनो जिउ जोबगोन।
दिनै मिथिखानाय मोन्नैसो दायनि सोमोन्दै सानलायनो गोनांबो दं। अरमांनि फिसाज्ला गाबखʼवा मुसलमाननि नʼवाव साहा लोंबोदोंनो। बेखौ गाबखʼवा गावनि लोगोफोरनि सिगाङाव खिन्थानानै लादों। समाजा बिखौ दिनै हमगोन। मेन्दाङा आरो दाखालि जौ फाग्ला बिफाखौ बुदोंमोन। जौ फाग्लाबाबो बिफासो। गावनि बिमा बिफाखौ बुनाय अगेन आखलखौ बरʼ राइजोआ मानिया। आरोबाव हाइथाया बिनानाव गेदेरखौ दाखालि बुदोंमोननो। बेनिबो साजा हाइथाया मोन्नांगौ। मानोना मानसि जानाय बिनानाव सिख्ला लंदांनि सायाव बिदाब्लाबो आखाइ दैखांनो मोना। बे बरʼनि थाखाय गिदिद दाय, गोरोन्थि।
नाथाय बयनिखुरैबो देरसिन दाया जाबाय ददेरेनि। दाखालि बिलिफां हराव मालाइ गामिनि सेंग्रा गलʼजों लोगो मोनलायनानै दाबारीमोननि नʼवाव जाहारनिफ्राइ सौफैयामोन ? बिसोर निस्सय गाज्रि आखु खालामदों। समाज माने गामिनि मादाव सासे खुगा गोनां मानसि दं। बिथाङानो जाबाय लावदाब देवानी। लावदाब देवानीया जानो लोंनो थोद्रायाब्लाबो खुनुमथे नʼखरखौ दैदेनो। गाव एखनब्ला हाथाइ-बाजाराव थालिद-थाइखा बुथुमनानै फानहैयो। गामियाव इसे खमावनो मोनो। एखनब्ला मोसौ-मोसानिबो फालांगिरि जायो। फिसाज्ला मोब्लावनो ददेरेखौ बिहामजो मोनैनि लान्था माहाजोनजों एसेग्राब मोजां नङा आरो मा। बेनिखायनो खोथा बाथ्राफोराबो गोरोबलाया। लावदाब देवानीयानो मेलाव बुंथियो-
"ऐखालि ददेरेलʼ नङा जʼखाइथाम-जʼखाइब्रैसो हिनजावफोराबो नाहा थांदोंमोन। मालाइफोरा हय खाजादों नङाब्ला नʼवाव खारगʼबोदों। नाथाय ददेरेया बोरै हार्सिङै एरखेनाय ? गलʼखौ बहा लोगो मोन्नाय बि हाग्रा गेजेराव ? घटनाया जादों सान देदेनहांब्लानो, नाथाय एसेबां बिलिफां हर जाजासे बहा थादोंमोन ? बेहाय मोनसे मिथिनो गोनां खोथा दं। बेनिखायनो ददेरेया गारजा मोदाइनि मुं मखʼनानै राइजोनि सिगाङाव बुंफैनांगौ आरो राइजोआ सोंनांगौ।" लावदाब देवानीनि खोथायाव राइजोफ्राबो खायसेया नंगौखौनो सानबाय। उनाव राइजोनि थिन्नायाव ददेरेखौ नʼनिफ्राय लेंहरनाय जायो। ददेरेमोननि लांगोनायावनो मेल जग्रा थिलि। मोनाबिलिनि मेल जेब्लाबो बेहायनो जयो।
ददेरेया राइजोनि सिगाङाव नुजाथिफैयो। लावदाब देवानीया नंखाय बाखाय सन्देहजों राइजोनि सिगाङाव बिब्दि बुंथिनानै होनायाव ददेरेया जोबोद लाजि मोनो। ददेरेया मालायनिबादि बारा बाथ्रा बुंनो मोजां मोना, रोङाबो, खुगा गिलिद। बिमा थैजानायनिफ्राय गोसोआ बांसिनसो गमथि जालांसिनदों। थेवब्लाबो हालमाजि थिन्नायाव नंगौ बाथ्राखौ फोरमायथिजोबो। लोगोसे बुंबावो-
''जानो हागौ गलʼवा मालाय गामिनि सेंग्रा। अब्लाबो हाग्रा गेजेराव आन्दायनानै खैफोदाव गोग्लैनाय सासे हिन्जावसाखौ मोसा मुफुरनिफ्राय रैखा खालामनानै लाबोदों। बेबायदि मानसिजों नंखाय-बाखाय सन्देह खालामोब्ला फाफ नांगोन।" ददेरेया आरो बारा बुंबावनो हायाखिसै। दसेनि थाखायनो बिखाखौ सात जार्ल्लाया नार्सिनफैनायसै। ददेरेया रुखु रुखु गाबनो हमो।
ददेरेनि बाथ्रायाव रावबो जेबो बुंफिनै नुनानै लावदाब देवानीया लाजि मोनो आरो मेलनिफ्राय ब्लद ओंखारलाङो।
राइजोआ मेन्दांनि सायाव बिफाखौ बुनायनि बाजि रां आरो बिनानावखौ बुनायनि हाइथानि सायाव थाइबा रां जरिमाना खालामनो नागिरो। नाथाय लरेननि मथे जौ-फाग्ला जानायलाय मेन्दां बिफाखौबो दसि हमो। लरेना जुक्ति होयो-
''जौ लोंब्ला हजम खालामनो हानांगौ। जौ लोंब्लादि मालायनि सायाव एबा नʼखरनि बिसि-फिसानि सायाव उदखार खालामनो मोनो बेखौ आइना थिना। बि मानसिनि मावनांगौ आखुबो नङा। जौ फेनानै दुसि मावदों होनब्लानो निमाहा होथावा। बि बायदि जौ फाग्लाया नʼखराव नांलाय-खमज्लाय खालामै खालामसेबो नʼखरनि हा-हु, सय-सप्मति फोजोबनाय नेर्सोनबो दं। हायोब्ला जौ संनाय, सावनाय, फान्नाय आरो लोंनायखौबो बन्द खालामनांगौ जादों। अदेबानि बिफा होन्नायलाय बिफानि सायाव आखाइ दिखांनाया मेन्दांनि गोरोन्थि जाया नङा जादों अब्लाबो बेनि थाखाय बाजि रां साजा होथावा। समाजनो मान हिसाबै थायबासो रां होब्लाबो जागोन होन्नानै आं सानो। मेन्दां बिफायाबो इयुनाव बिब्दि लोङै जायै नʼखराव नांलाय-खमज्लाय खालामलिया होन्नानै राइजोनो लिरनानै होनांगोन आरो मेन्दाङा दिनैनि थाखाय बिफानि आथिङाव हमनानै निमाहा बिनांगोन।"
लरेना जेरै बुंनाय एरैनो समाजाबो गनायनानै लायो आरो मेन्दांमोनखौ बिमा-फिसा मिलायनानै होफिनो।
"बेजाथिनि नʼवाव साहा लोंसन्नायखौ लरेना एसेबां गेदेर दाय नङा होन्नानै जुक्ति होयो। लरेननि मथे साख्रि-बाख्रि मावनाय एबा गोरों-गोराफोरा आथिखालाव बेजाथिनि नʼवाव जादेरनाय-लोंदेरनायखौ दाय होन्नानै गनायलिया। गाबखʼ बायदि फरायसा गथʼवा गावनि लोगोफोरजों थांफ्रांनानै बारʼ-बांगाल नाव लोंफ्लां-जाफ्लां खालामनो हागौ। मानो होनब्ला बिसोर बयजोंबो मिलायनांगोन। गोनां खोथाया जाबाय, जाय जाथियानो जाथों साखोन-सिखोन जानांगौ, मोजां-साबै जानांगौ। गुबुन जाथिनि नʼखराव ओंखाम-दै मोनजाया एबा मोनलोङा बेफोर गʼरा हिन्दु ब्राह्मनफोरनिसो फोथायनाय। बिसोर गावसोर सुबिधाबादिजोब। नंखायनो हिन्दु माहारिनि गेजेराव उन्दै उनला जाथि बिजिरनाय, गावजों गाव गेदेर उन्दै सानलायनाय दं। बेफोर सुबुं माहारिनि गाज्रि हुदा। मुलुगनि देरसिन धोरोम खृष्टान एबा इसलामखौ नाय-बिसोर माहारिनि गोलैसोनानै थानाय मानसिफोरखौसो मुगैया मुजुवा बजबनानै लायो। सासे इसलामी हौवा एबा हिन्जावा सासे हिन्दु हौवा एबा हिन्जावजों हाबा जालायनो गोनांब्ला हिन्दु हौवा एबा हिन्जावनि हिन्दुत्ववा थाङो। हिन्दु समाजा होखारो नाथाय इसलाम एबा खृष्टाना बजबनानै लायो। जायनि थाखाय हिन्दु माहारिया लासै लासै जोबलांनो हमदों। बरʼ माहारिया हिन्दु माहारिजों जेबो सोमोन्दो गैया। बरʼ माहारिनि गुबै धोरोमा जाबाय बाथौ। खृ:गिबि जिबाजौ (1500 खृ: पू:) बोसोर आवगायनो गोदो गेजेर एसियानि भुमध्य लैथो आरो हʼवांहʼ दैमा सेरनि चीन, बेबिलन, साइबेरीया, हिट्राइड बायदि बायदि जायगानि सोदोमस्रि एबा बोरजों हाबफैनाय बे दुलाराय भारताव जोंनो जाबाय गेदेद मंगलिय फोलेर माहारि। बे साबायखर थाव बाथ्रादि- बरʼनि गेजेराव दिनैसिम जाथि बिजिरनाय गैया। बरʼवा सानो, मानसि हारि मुङैनो गेदेर उन्दै गैया; बयबो समान। नंखायनो दैदेन्नाय मोजांब्ला गोनां खोथायाव जों थाबैनो खौसे जानो हायो। बे सुबिधानि थाखायनो दिनैसिम लामा खोनाय, दंगʼ जावनाय, सावरि-बादालि जानाय राइजोनि नʼ-बां लुनाय बायदिसिना खामानियाव हान्जा हान्जा लैहोर लैहोर ओंखारबोनाय नुनो मोनो। गुबुन माहारियाबो बरʼनिफ्राय सोलोंनो गोनां गोबां आखु दं।"
लरेननि बे गोथौ गुवार बिबुंसारनायाव राइजोफोरा गोसो सुग्लायजोबो। बयबो गाबखʼनि दायखौ दाय नङा होन्नानै गनायनानै लायो। ऐखालि एसेयावनो गामिनि मेला जोबो।

(ब्रै)
नुस्लाबमोनै बिब्दि जंखायनायाव, गलʼवा मोब्लावनि सायाव रागाजों थिर थिर जाथारदोंमोन। खुनुमथै हाथाइ अरखेनानै थानायसै। अब्लाबो गोसोखौ एवलाय-सावलाय मोनगासिनो थानाय मोनो।
हाल हगारै-दुमै मोसौ थुखैथावथाव गावबो दुगैस्रʼनो होन्नानै बोरसि गाथोनाव ओंखारलांदोंमोन गलʼवा। दाखालि ददेरेखौ लोगो मोन्नायनिफ्राय बिहा गोसोआ गिलिद गिलिद मोनगासिनो थायो। मा जाखोथाय खोन्थारोङा।ऐखालिनिफ्राय गलʼवा थांनानै थानायनि थाखाय गोदान थुलुंगा मोन्दों। ददेरेयानो होदों बे थुलुंगाखौ। ऐखालि ददेरेखौ बिबाजै दाबारीमोननाव दोन्नानै हर हरसे उन्दुनो हायाखै। मेगननि सिगाङाव मानास हाग्रामानि सावगारिया जोंखांफैबाय थादों। सिमांहां-मोगथांहां ददेरेनि खाफालाव दांनाय बिलिरनाय खालामगासिनो थानाय नुनो मोनलायदों। हर हरसे बिब्दिनो दावलिया-बावलिया सानथिंबाय थानांदों। नैजिबा बोसोर बैसोआव सोरबा हिन्जावसानि महर मोखां नुनानै गलʼवा जेबो लोबोर गोसो लाफ्राङाखै। रावनिबो सायाव मोजां मोन्नाय एबा गोसो थोनाय माखौ बुङो बिब्दियै मेगन होफेराखै। मेगन होनो सम मोनाखै।
मोनसे खोथायाव गलʼवा लाजिखांनाय मोनो। सासे हिन्जावसा जानानै ददेरेया हा-हु बायनो हादों अथस हौवानि फिसा जानानै गलʼवा हायाखै।
नʼखर फिसिनो लानांदों मालायनि जिउ सिथारनाय लामा। से: ! मा नेहाद खामानि बेलाय ? गलʼवा गाव धिक्कार होयो, मुगैयो। नाथाय राहाया मा बेखौबो सानो बि। फरायसालियाव फरायदोंमोन। मेलेमाबो गाज्रिद्राय नङामोन। नाथाय नʼखरनि दुखु जार्लाजों आरो गावनि गोरोन्थि लामा हान्थिनायजों मेट्रिक आन्जादखौबो बारगनो हायाखैसै। फरायनाय समाव जेराव मेराव थांनानै बल गेलेबायनाया गोरोन्थि जामारदोंमोन। गलʼवा दिनैसो हमखांनो हाबाय।
जायखि जाया मानो, दा ददेरेनि हाखौ मा होन्नानै मावहैनो, मानसिया मा बुंगोन आरो गाव नʼखरखौ गारनानै माबोरै बिसोरनि नʼवाव नʼथि नʼ लुनानै हाल मावहैनो बेफोर सानथायखौ गत खालामनो हायाखै।बेफोरखौ सानहोलां मोसौखौ होहोलां खालामलांबाय थानायावनो मोब्लावजों लामा दब्रायाव सौग्रʼलायहांसैमोन। मोब्लावानो आगोल माथो होग्रोदों-
"मा ब्रा गलʼ, माखौ एसेबां सानहाब सानहाब फैबाय थाखो ?"
"एह, माथो मोब्लावसोलाय। बहा थाङामोन नोंलाय ?"
"बोरसि बारनानै मोसौ नायग्दिंहैदोंमोनलै आं। हालʼवा मोसौवानो मासे थैजाबाय आंहा।"
"बायनो ना भारा लानो ?"
"मोनब्ला बायथारगौमोन आरो मा। नाथाय गैया मोनाखैसै। भारायाव हरनो होनदोंमोन नाथाय भारायाबो द्लाम नांथारगौलाय, मासेयाव मʼन डʼ गोजो।"
"एफाग्राब भारा होनानै बोरै मोसौ लानोब्रा ? गैया थाय गैया बायथारनायानो साबसिन।"
"रांफोराबो गैलायलांलियालै गलʼ। गैयैनि सायाव गैयैसो जालांसिननो हमबाय।"
"माथो खालामबावनो। जोंहा बिदा-फंबाय सानैबो फरायनायाबो जायाखिसै, दा बोराय-बुरैखौ फिसिनायानो जोबोद दान्थिथार जाबाय माथो। थांलायदोलै बिदिब्ला मोब्लाव। हनै मोसौवा अबेखैबासो थांनो हमबाय। ओइ ह ह.... ।" मोसौ फार्से खारलाङो गलʼवा। मोब्लावाबो आगान सुरो। नाथाय इसे उनफिन्नानै बुंफिनो-
"दाखालि माथो मैहुरा मोजांखौनो मोनफ्रादोंमोननोब्रा गलʼ ?"
"मा बुंदों ?" गलʼवाबो उनफिन्नानै सोंहरो।
"नोंनि मैहुराव थांनायखौ होनदोंलै आं। समायथारगोनबोलै नोंजों। ददेरे सैनाया मालाय इसेलʼ समायना नामा !" गलʼवा जेबो बुंफिनहराखैसै। स्रि थानाय नुनानै मोब्लावानो बुंबावहरो-
"दाखालि गामिनि राइजोआ हले गाहामैनो सेबदोंमोन ददेरेखौ ...........।"
"नों मा बुंलाबाय थाखोलै मोब्लाव ? आंखौ बिब्दि सानथारबाय नामा ब्रा नों ?" इसे रागाजों बुंहरो गलʼवा।
"जाहार गेजेराव हार्सिङै सासे समायना सिख्लाखौ बिब्दि मोनफ्राङोब्ला सोरबा गारबायगोनलै गलʼ ? मुनि-रिसिफोरानोबा गोसोखौ बुरखायनो हाया आरो जोंफोरालाय मा ब्रा। हे: हे: हे: जेबो दासान। ओरैनो जंखायफ्लाबाय ब्रा।" बिबद बुंनानै मोब्लावा खर थाबायो। गलʼवा रागा जोंनायखौ बि मिथिहरो। गलʼवा रागाजों मा खालामनो मा मानो जाबाय थायो। मोसौ लावथिजों खुबैहरनो नामा नंलायदोंमोन। नाथाय खुनुमथै धैर्ज्य हमनानै थानायसै। ददेरेजों मालाय मानो एसेबां अन्यायखौ सानथारनांगौ जाखो राइजोफोरा ? बिब्दिब्लाथʼ ददेरेया गाहामैनो लाजि मोनबाय। सिबाय नʼवाव बिमा गदाइजों नायनो बाजाखानाय। दाथʼ बुंनोसो सुलु मोनबावबाय। इस: ददेरे, नों जार्ल्ला-खार्लाखौ बेसे सहिबावनो !
गोसोनि सोंथाइखौ गावनो फिनजोबनो हायाखै गलʼवा। मानसिनि गोसोआवदि बेसेबां मिथिसʼहायै, फिन मोनजोबै सोंथाइ थायो। गोनां-गैयै, गेदेर-उन्दै, मोजां-गाज्रि, साधु-भक्त एबा सिखाव-डाखात बयहाबो बायहाजार सोंथाइ दं। बे सोंथाइफोरनि फिनखौ नागिरजोबनो बिजिरजोबनो हाया।
मोसौखौ माबार माबार थुखैस्रनानै बारि खʼनायाव दोनानै दोनो। ओंखाम जाखांमारैनो दसे गोलाङो। नाथाय निन फैथाराखैसै जायो। ददेरेयासो गामियाव सोरनिबा सिगाङाव माबाफोर खिन्थानानै लानाय नामा बेखौ सानो गलʼवा। ऐखालि ददेरेया मा सानमारदोंमोनथाय गलʼवा हमनो हास्लाबाखै। गोसो होयोमोनब्ला ऐखालि गलʼवा ददेरेनि सायाव माबा माबि खालामनो हागौमोन। गलʼवा सानो, हौवा एबा हिनाजव माहारिनि गेजेराव मोजां मोन्नायनि मुङै देहानि लुबैनाया जोबथा नुथाइ जानो हाया। नाथाय ददेरेया मा खालामनो सान्दोंमोन ? मैदेर दै लोंनो थांनायखौ नुनानै जेब्ला जाववा बिफां गेजेराव सानैबो हाग्रा गेजेराव एरसोयोमोन अब्ला ददेरेया गलʼखौ गोबाथाबनानै हां गुसुं गुसुं लादोंमोन। ददेरेनि लाउज्रित लाउज्रित आसिया गलʼनि बिखायाव लेखा लिरदोंमोन। बेफोरखौ गोसो खाङोब्ला गलʼनि खरʼ मेलेमा दिनैबो हाव-हाव दुंखाङो।
नाथाय दा ददेरेनि गोसोआ माबायदि ? बेखौबो सानो गलʼवा। हिन्जावनि गोसोखौ दांग्रोमनो मोन्नाया गोब्राब। गाव मिथिस्लाबाजासेनो ददेरेखौ मोजां मोनखोमानायबादि मोनबाय गलʼवा। ददेरेयाबो जेन गावखौ मोजां मोनो बेखौ गलʼवा फोथायनानै लायो। नाथाय गावखौ मोजां मोनथावनाय मा गुन दं एबा धोन दौलद दं गलʼवा, जायनि बरसायाव ददेरेनि गोसो-मेगना खेपनो हागौ ? बेखौबो सानफिनो गलʼवा।
बेबादि सानलाबाय थानायावनो साना देदेनलांबायमोन। नाथाय बिमाया गाबज्रिफैनायावसो सांग्रां जाखाङो।
हाखु-दाखु सिखारनानै हाथर बुख्रुबनो दुब्लियाव ओंखारलांनायसै।

(बा)
हिसानाव जदोंब्लाबो ददेरेआ गोसोखौ मोजां मोनाखै। उरां फारां। फागुन दाननि सिमलि खुन बिरथिंदों। माखौ गोसोखांदों माखौ दोनदों गावनो हमनो हायाखै। सान्नायनि गत गैया। हाग्रायाव आन्दायखालिनिफ्राय ददेरेनि गोसोआ बोरैबा जाबोदों। जानो-लोंनो खहाबनाय मोना। ऐखालि नारेंगुरीनिफ्राय नʼ सौफैनायाव द्लाम हर जादों। बेनिफ्राय हरसे उन्दुनो हायाखै, खनले खनले गलʼनि महर मोखाङा गोसोआव सौदावफैबाय थादों। गलʼनि आखल आखुखौ मोन्नानै सासे मोदायबादि फुजिनो लुबैनाय मोनो ददेरेया- आयʼ, अखाफोर बायदि मैला गैयै बेसे गोजों गलʼनि आखल आखुवा एसेबो जिनिद गैथारा।
हिन्जावनि फिसाया माखौ मोजां मोनो आरो गोसो थोयो होनब्ला रां-रुफा एबा महर-मोखांखौ बुंनो हागौ; नाथाय गोथार हिनाजवनि गोसोआ निस्थार आखलनि हौवाखौसो बांसिन मोजां मोनो, गोसो थोयो। खोथाया जादों दि, हौवानि फिसाखौ बांसिन हिन्जावनि फिसायानो खाथियाव मोन्नो राहा गैया, बि हौवा सासेनि आखल आखुखौ दांनायनो खाबु मोना। नाथाय दानि नैजिथि मुगायाव आखल आखुनि सायाव नोजोर होवालासैनो गोबां सेंग्रा-सिख्लाया धोन-दौलद, महर मुस्रिखौसो नायग्रोयो। जायनि थाखाय राइजो जानायाव थाबैनो दुखु-जार्ला सौफैयो। इयुनाव संसार जानायखौ गोखा मोनलाङो।
बरʼवा थाब्रʼ-थुब्रʼ रुजु-रुमु जानानै थानो मोजां मोनग्रा हारि, लास-बिलासा बरʼनि हुदा नङा। दिनैसिम बांसिनानो बिमा-बिफानि पसन्दमथैनो फिसाफोरा हाबा लायो। नाथाय आथिखालाव बारʼ-बांगाल हाबदेरफैनायाव साफा सानै गोरों-गोरा आरो गोनां फोलेरनि गेजेराव गुबुनारिनि आखल-आखु आरो सुबुंनि गाज्रि हुदाया सनदेरबाय।
ददेरेया बे बैसोआवनो गाव नुनाय मेगनजों मिथिनो मोनबाय दि- रांखाउरि, माइ-बाख्रि बेफोर जिउनि अराय गोनां नुथाय जानो हाया। आखल आखुफोरा मोजांब्ला थांनानै थासान्दै बेफोरखौ सोरजिनो हायो। नांगौ निस्थार गोसो आरो गोथार सानबोलाउरि।
मालायबादि गोसो रेजेंमोनब्ला ददेरेया माब्लाबानो मोब्लावनाव खारसनहैसिगौ। एखन्ब्ला मोब्लावा गानै जोमै फैनानै ददेरेनि सिगाङाव मेगन अरगौबा अरगौबा थोखो-मोखो खालामो। लामा सामा एग्दावनो नायगिरो। माब्लाबा गाङागारा दै बिफैयो, जौ सेरेब दं गैया सोङो। ददरेया मानोबा मोब्लावखौ सैनो हाथारा नायनो बायो। हिन्जावनि मेगना सोरखौबा माबा मोनसे जाउनाव गाज्रि मोनफ्लांबा मोजां मोनफिन्नो दान्थि आरो मोजां मोनफ्लांदोंबा गारनोबो हाया।
मोब्लाव बिनानाव लाइसारीया गेजेर गेजेर ददेरेखौ जंखायो- "नोंखौ बाजै मोनलांब्ला आं मोजां मोनथारगौमोन हाय ददेरे।" ददेरेयाबो एसेलʼ? बेद्लाव खुगायाव सुनै फोनाङो- "बोरसि दैजों खाफालखौ सुस्रांबोनांगौ हाय। आंखौ मोनलांनोब्ला नोंदांखौ नʼ दालान लनो खोन्थाहै थां।" लाइसारीया जेबो बुंफिना। उन्दै बैसोनि गथʼ। एसेबो बुजिस्लाबनो हाया। गोसो गोसो सानो-माजों दालान लुनोसै बिदा मोब्लावालाय ? एखनब्ला रान्नोसो गोनां जायो।
ददेरेया बारा बारा आब्रे-उब्रे मोनसिनलांनो हमबाय हिसान दानायाव। दिनैसिम रावखौबो मोजां मोनफेराखै एबा थोफेराखै। नाथाय गलʼखौ लानानै दि मा मा सानफ्लाङो । गावखौ लाजिखोमानाय मोनो ददेरेया । गावनि हाखौ मावफैनो थिनदोंमोन गलʼखौ। नाथाय दिनैसिम नुजाफैयाखैसै। मा सानखो बि। ना खिद्लानानै बुंनायसो मोनबाय बि ?
गलʼनि गोसोखौ मिथिनो लुबैयो ददेरेया। गलʼवाबा मा सानो ? गावनि लोरबां गोसोखौ हमनो हानाय ना हायै ? ददेरेया हारसिंनो सोंखोमानानै लायो। ऐखालि मा होन्नानै गलʼनि खाथियाव उफ्ले उफ्ले खालामफ्लाङामोन ? गोसोआ माबा मोनसे गांखांदोंमोन।
"दौ........।"
"दोत फाग्लि, माथो होग्रोनो मोना ?"
"माखौथो सानहाब्बाय थादोंमोनसै ? गुमैखौनो गोसोखांबाय थागासिनो दं बि !"
"नोमफा होन।" दाद्रि होनाय बादि हामबुरनि मोखाङाव नायनानै बुंहरो ददेरेया।
"थुदो हाय, सुमारीमोना लामायाव नेगासिनो दं।"
हिसाननिफ्राइ ओंखारनानै ददेरेया नʼ सिङाव फालि गांसे नागिरहैयो। हामबुरनाव सोंहरो।
"इण्डि बिलाइ लायग्राफोरालाय दिनै मा मा लाखो हाय ?"
"मा लानोसै। लाग्राखौनो लाबाय आरो मा। आं गय जखायबा लादों। माइबारीया खुन्दुं थलानै आरो सुबारीया माइरं सेरनै लादोंनो।" हामबुरा फिनहरो।
"बिसोरखौ लिंहरथʼदों हाइ। आंबो माइरं इसे लानि।" ददेरेया बुङो। माइबारीमोना गावसोरनो सौफैयो बिसोरखौ गोबाव खालामनाय नुनानै।
गय खान्दिफा खान्दिफा जानानै बिसोर ओंखारलाङो इन्डि बिलाइ खानो। उदिसा- बोरसि सेरनि सौरा फारासिम। ददेरे आरो हामबुरा नाथाय नारेंगुरीयावबो हाब्बोनो सानखोमादों। गलʼखौ लोगो मोन्नो हागौ- ददेरेनि मिजिं बे। हामबुरानो खोन्थाजोबदों। मोजां गाज्रि हामबुरजोंनो रायज्लायजोबो गासिबो खोथाखौ। दासान्दि हामबुरानो ददेरेनि थैसʼ थांसʼनि लोगो। जेरावखि थाङा मानो हामबुर नङाब्ला जाया। सानसेदि गावस्रालायनांगोन बेखौ सिमाङावबो सानफ्लाङा बिसोर।
बोरसि सेरनि सौरा फारायाव बिलाइ बिनो थाङो बिसोर। बरʼवा एम्फौ फिसियो, नाथाय सौरा बांगालासो बिलाइनि बिगोमा। गोदो बे बोरसि सेर सेर बरʼ गामिलʼ थारमोन। दिनै गैला। सेरखाय फेरखाय खारजोब्बाय। दा सानजा बेंगल एबा बांलादेसनिफ्राय हान्जायै हान्जा फैनानै बोरसि सेर सेर नʼ लुफैबाय, गामि खुंबाय। बिसोर लासै लासै सोनबारी ग्रेजिं रिजार्भमानि बेदखल खालामजोब्बाय। मोसौ मोसा गुमनो जायगा गैलिया। नोरसिंबारी आरो नारेंगुरीया सौरा बांगालनि आखायाव थांजोब्बाय। बहाय गोदोनि कंग्रेस सरकारा मदद होबोदों, उदै गेसेव हारसा दैदेनगिरि, मन्डल काननगʼफोरा गाव गावनि उदै सुफुंदों। नाथाय बेनोदि सानसे दुलाराय आसामनि थाखाय मोनसे गोनां जाथाइ जागोन बेखौ सानरोङाखै बिसोरो। सरकाराबो बिसोरनि भʼटजोंनो थामजि बोसोर गाजा गोमजायै उदांस्री भारताव राइजो जाबोदों।
बोरसि दैमानि जानगार जानगार थानाय बरʼ गामिफोरा जादों सानजा रुगुङाव नारेंगुरी, बारांगाबारी, खोफसिनपारा, गʼलागामी, दिन्दांफारा, आस्राबारी, थालिदबारी, खाग्राबारी बायदि बायदि। ओजों सोनाब फारै सामथाइबारी, लाबदांगुरी, हेलासिगुरी, अदालगुरी बायदि बायदि गामि।
बोरसिनि दाहार दैथुना दिनैसिम मोसायो। खासि बिबारखौबो मोसाहायो। नाथाय बरʼ मोसौ लावखारफोरनि सेर्जा-सिफुंजों नङा, सौरा बांगालनि भाटियाली मेथाइजोंसो। बोरसि सेरनि फाख्रि दंफां सेराव ब्रिं-दा ब्रिं-दा खाम दामनाय, थुरि-रि-रित सिफुं सुनाय, ख्रबा-ख्रब जʼथा दामनाय खोनालिया। स्लिउ स्लिउ गाबनायबो खोनालिया। खोनागोन पल्लीगीति।
बिलाइ खायै खायै हामबुरमोना बिबʼ दाबारीमोन्नि सिथ्ला गाहैयोब्ला साना सोनाब अख्राङाव सौहैथारबायमोन। दाबारीया हामबुरनि बिबʼ असे। हामबुरमोनखौ बिलाइ खानो फैनाय नुनानै दाबारीया बुंनायसै-सौरा गामि गामि बिलाइ नागिरनो फैनांला हाय। दाखालिसो जोंनिफोर थांनायाव जानाङै घटना जाबोदों। एम्फौ फिसिनो लुबैयोब्ला गाव नʼवाव इन्डि बिफां फोनानै ला। गय-फाथै, माइरं-दैरं, खुन्दुं बायदिसिना लानानै बिलाइ लायनायफोराव मा मुलाम्फा दं ? जोंहा नोंगुमैया राइसोगारो।"
"नंगौबो हाय आबʼ, बुंनो गोनांब्ला बिलाइ बायनानै एम्फौ फिसिनायाव जेबो मुलाम्फा थाया।" ददेरेया हमसʼनानै बुंहरो।
बिसोर बारा गोबाव जबावनो हायाखैसै। साना गैथारला। नʼ सौहैथारनांसिगौ। नाथाय ददेरेनि गोसोआ उसु-खुथु मोनबाय थाबाय। नायहरोसो नायहरो गʼलखौ नुहरा। गोसोनि हास्थायनायखौ गोसोआवनो दबथायनानै नʼ फार्से लुखुर लुखुर आगान सुरनायसै।

(डʼ)
लरेननि नाजानायाव ना गुरनाय केसा फरेष्टारजों आपʼस जालांबाय। लरेननि थाखायनो रेन्जारा केसखौ कर्टाव थांलायनानै आपʼस जाहैदों। ऐखालि जाथाइनि लोगो लोगो मिथियोमोनब्ला लरेना रेन्जारखौ कर्टसिम एबा थानासिम थांहोनाय नंलामोन। नाथाय जाथाइ जानाय लोगो लोगो बेलासियावनो गेम वासारखौ जीपजों थिनहरनानै थानानिफ्राय पुलिस अ.सि. लानानै फैनाय जादों। सरकारी केसा बिब्दियै आपʼस जानो हाया होन्नानै उकीलफोरा बुंदोंमोन, नाथाय गोसो मोजांब्लालाय मा ! रेन्जारानो अ.सि. खौ बुंनानै एसेयावनो फोजोबनाय जादों।आपʼसनि आवगाय लरेना रेन्जारनो खोथा होयो दि बेनि इयुनाव हाग्रा खाथिनि बरʼफोरा पारमिसन लायाजासे बिब्दि हान्जा हान्जायै ना-मै एबा मैगं लायनो हाबहैनाय नंला। गासै समाजानो बेखौ गोसोआव लाखिगोन। बैसागोआव लन्थि मैगं नांगौब्ला रेन्जारा गावनि मानसि बाहायनानै अफिसावनो लाबोनानै होफैगोन। बरʼफोरखौ लिंहरै लिंहरै रान्नानै हरगोन।
हाग्रा सेरनि गामिफोरखौ लानानै लरेना मोनसे गोदान आफाद दानानै होयो। बे आफादनि मुङा जाबाय "आबाद रैखा खालामग्रा आफाद।" बे आफादनि थांखिया जाबाय हाग्रानि मै जुनादनिफ्राइ आबाद रैखा खालामनाय बायदि मैया राहा आरो मि जुनाद गाग्लिनाय, जानायनि मोनफिनथायनि (क्षतिपुरण) थाखाय सरकारनि खाथियाव बिग्रायनाय। थांनाय मायथाइयाव मैदेरा माइसालि माइखौ गोथाङैनो नष्ट खालामदोंमोन। मैदेर मासेया फाग्ला जानानै सानै मानसि बुथारदों। बेनि मोनफिनथायनि थाखाय हाग्रा मन्त्री, सीफ् कनजारभेटर बिथांमोन्नि सेराव आफादा आरʼज गाबै गाबै नैजि नʼखरनि थाखाय जौबा जौबा रां मोनहोनाय जादों। मैदेरजों बुथारजानाय नʼखरनैया हाजारबा रां मोनदों।
देग्लाय खासिबारीयाव गोदान मोनसे जाथाइ सौफैबावबाय। मोसा बोराय मासेया एखम्बा फैनानै गलिनिफ्राय मोसौ,मैसो, बोरमा, अमा अरनानै लांफैयो। गासै मा डʼ मोसौ, माब्रै बोरमा आरो माथाम अमा लांफैबाय। बि मोसाखौ हमनो थाखाय सरकार आरो फरेष्ट बिफानारिखौ थिन्नांगौ। नङाब्ला सोरबा गावथारफ्रांनो हागौ। अब्लानिया गामि नाङैनो गिदिर दायाव गोग्लैनांगोन।
सरकारा बि मोसाखौ राइजोनि बिग्रायनायाव हमनो नाजादोंमोन, नाथाय मेसेंसेया नाजानानैबो हायाखैसै। बे मोसाखौ हमनो थाखाय फान दानायाव सरकारा हाजार डʼ रां बाहायो आरो गासै हाजार जिसे रां फोजोबनाङो,थेवब्लाबो हमनो हामाराखैसै। उनाव सासे सरकारी मैहुरारीया बे मोसाखौ गावनो फैयो। नाथाय बिथाङाबो दानसे थोलो नाजाब्लाबो हायाखैसै। माब्लाबा लोगो मोना, मोनब्लाबो गावनो सुबिधा मोना। मोनसे नङा मोनसे असुबिधायाव गोग्लैयो। खेबसे गावनाय जादोंमोन, नाथाय आगसिनि फेन्दायाव नांस्लददों- मोसाया थैयाखैसै।दा एमफौ आरो थामफै दांग्राया बिडै डैलायबाय। उनाव सरकारी मैहुरारियाबो आखाइ थिखांनाङो।
राइजोआ नाथाय गारनो नागिरा। दासिमबो मोसाया गामियाव फैनो गारा। बाध्य जानानै रेन्जारा फोस्रावनानै होनायसै- सोरबाफोर गावनो हायोब्ला सरकारनि मैहुरारीजों लोगो नांफानांगौ। गावनायनि थाखाय गोनां बान्था मोनगोन।
रेन्जारनि हांख्रायनायखौ खोनानानै गलʼवा मोदोम दुंखांनाय मोनो। नाथाय ददेरे बुंनायखौ गोसो खाङो- "आदाया बे खामानिखौ गारनो हाया ?" ददेरेनि फंसे बाथ्रायानो गलʼनि जिउ लामाखौ फिदिंनानै होयो। ऐखालिनिफ्रायनो गलʼवा हाग्राफारसे मैहुराव थांनो होन्नानै मोखां जाफ्लाङाखै। मैहुरनि बाथ्राखौ गोसोआव गोग्लैब्लानो ददेरेनि महर मुस्रियासो नुजाफैयो। ऐखालिनिफ्राय नʼवाव फंबायखौ हाल हमहोयो। गाव साहा बागानाव हाजिरा मावो।
गोसो होयोब्ला गलʼवा बे मोसाखौ खेबसेयैनो लाखिनो हागोन सानो। गलʼनि आखाइ निसाना फेलें जानो हाया। बेखौ बयबो मिथिगौ। नाथाय मा खालामनो दा ? गलʼवा आखʼ-फाखʼ मोनगासिनो थायो। मि-जुनाद गावनायनि निसाया इसेलʼ नङा। फार्सेथिं बे मोसा मासेनि थाखायनो दुलाराय राइजोफोरा जालाखाद-बिलाखाद मोन्नांदों। गावनो हायोब्ला राइजोआनो सुख मोनगोन। दिनैसिम गाव हारसिंनि उदैनि थाखायसो मै जुनाद गावबोनाय जादों, ऐबाराव राइजोनि थाखायनो गावनाय जाथोंसै आरो बे खामानियाव ददेरेया मोजांसो मोन्नांगौ, मोनखागोनबो। बिब्दि सान्नानै गोसोखौ गोरा खालामो गलʼवा लासै लासै फरेष्ट अफिस फार्से मोखां जालांनायसै।
गलʼवादि सासे मैहुरारी बेखौ रेन्जारा मिथिगौ। नाथाय सानसेबो हमफ्रांनो हायाखै। खोनादों गलʼवा मै गावै गावै बेदर फानो होन्नानै। हाग्रा खाथिनि मानसि। मा समाव थाङो मा समाव मायो मिथिस्लाबा। बेदरै मानसियै हमफ्लांनो हाब्लासो मानसिखौ साजा होनो हायो। नाथाय बेदर जाग्रा फोरा मालाय इसेलʼ ? बिसोरबो खिन्थानानै होआ। गलʼखौ नुमारैनो रेन्जारा सोंनायसै- "मा गलʼ, नों मोसा गावनो हागोन ? हायोब्ला बान्था मोनगोन नों। जोंहा सरकारी मैहुरारीबो दंफैयो। बिथांजों लोगोसे थाफानानै हागौबा गावनानै हो।"
रेन्जारनि खोथाखौ खोनानानै गलʼवा इसे मिनिस्लु जायो आरो खरʼ खुरलु खुरलु बुङो-
"आं बिब्दि गावफेराखै सार। आंखौ गावनो गोरों होन्नानै सोर खिन्थाया सार ?"
रेन्जारा दाद्रि होनायबादि बुङो- "आरे बदमास, नों आंखौ मिथिया नंदों नामा ? माबेसे मै गावनानै जाफैया आं खोनागासिनो। नाथाय नों खारगʼबाय दं फंबाय। माब्लाबा आंजोंनो मोनफ्लांजागोन।
रेन्जारा बिब्दि बुंनायाव गलʼवा गाज्रि मोनाखै। रेन्जारनि माथोआव अनदेरनाय दं। मानसिनि गेजेराव उदै बिखं थायो। सोरबाफोर हयथʼ खिन्थानानै होदों।
"मालाइफोरानो गावथों सार। हायो हाया आं नांगौब्ला उनफोराव नाजासिगोन। आं गावनांगौब्ला आंनो रावखौबो नाङा सार।"
"दोत जाम्बा, सरकारनि गनायजानाय मैहुरारी नङाब्ला नोंखि गावनो मोनो ? मोसा गावनाया इसेलʼ नङा। बेनिखायनो सरकारी मैहुरारीखौ नाम मात्र लोगोआव लाफानो थिन्दों आं। गावनो हाब्ला नोंनि नामखौ जोंसो मिथिगोन।''
गलʼवा दासो बुजिबाय बाथ्राया बहा। खोनानो मोनदों आसामनि मुंदांखा तरुणराम फुकनाबो बिब्दियैसो मोसा गावनाय मुं मोनदोंमोन। खोला गुवाहाटीनि बरʼफोरा बुङो- गोदो मोसा गावग्राया तरुणराम फुकननि मैदेर गुमग्रा सासे बरʼफान्दीसोमोन। मोसाया थैखाब्लासो तरुणराम फुकनखौ सिलाइ जानहोनानै फटʼ बुखांनानै लाबोयोमोन।
गलʼखौ फैहोलांनो थिन्नानै रेन्जारा बारांगाबारी बिट नʼसिम जीपजों थांग्रोनायसै। सरकारी मैहुरारी बिथां रहमान साहाबा बेवहायनो दंहैखायो।
गलʼवाबो आगान सुरो। बारांगाबारी बिट नʼसिम किलʼमिटार मोन्नै गोजान। लामा लामा बि ददेरेखौ गोसोखांलांबाय थायो। ददेरेया बिखोखि मोजां मोनमारो ? गैया माथो, बै जाहार गेजेराव लोगो मोनलायनायनिफ्राय दिनैसिम खेबसेबो नुजाथियाखै। गलʼवा गावसो सान्नानै लादों ददेरेखौ गाव मोजां मोन्नो हमबाय होन्नानै, नाथाय मालाय ददेरेयाबा मा सानगासिनो दं। गावखौ मोजां मोनोमोनब्ला ददेरेया निस्सय सानसे नुजाथिफैगौमोन। अबस्ये गावखौनो खेबसे थांग्रोनो खिन्थालांदोंमोन। ददेरेया नʼवाव जʼनानै बेसेबा सान नेगासिनो थाबाय बि।नाथाय उनफिन-फाफिन सानफिनो गलʼवा। हिन्जावनि गोसोखौ मोदायाबो हमनो हाया। बिसोरनि गोसोआ दानो मोजां दानो गाज्रि। जायखौ मोजां मोनो बिखौ गाज्रिबो मोनफिन्नो हायो। खायसे हिन्जावा गोर्ब्बोआव लाखोमानानै मोजां मोनफ्लायो, खायसेया मोनथारो। बिसोरनि खुगाया थाब गेवा, नाथाय बिखाया गावो। अनेक समावनो बिसोरनि सान्नायखौ दांग्रोमनानै मोना। हिन्जावनि गोसोआ जोबोद गोब्राब-गलʼवा गोरोबथायाव फैयो। हिन्जावनि बायदि मैया महर-मुस्रि, फाव-सानस्रिनि थाखायनो बुहुमनि जारिमिन बिलायाव गोबां लिरथाइ थालांदों, जाथाइ जालांदों। रʼमनि ट्रय नगर, सʼनानि लंका धंस जानांदों। नाथाय बिसोरनि मोजां मोन्नायनि नेर्सोना संसारखौ गलʼलʼबो खालामदों। हʼमारनि खन्थाइमा इलियाद अदिसि, कालिदासनि अभिज्ञानम् शकुन्तलाम्, बाल्मीकिनि रामायण बायदि महाकाब्य हिन्जाव आखुनि थाखायनो लिरजालांदों। बेनिखायनो हिन्जावनि आखु होनब्लाथाय गलʼवा आखाइ जुथायखायो। हिन्जावनि खाथियाव गावखौ हगारनानै होनायनि आवगय नायग्रोनांगोन केतेकी बिबाराव बिस गोनां जिबौ दं ना मा ?
.......मेब्ला बिहारी उन्दै रांगावनि आखलखौ नायोब्ला इसे गोमोनोबो गोनांलाय। रांगावखौ सासे बौदा सेंग्रानो हाबा हरदोंमोन। बौदा बʼब्राया सासे माहाजोन। बौदायानो जाबाय नायलʼ जालʼ फिसाज्ला सासेलʼ। रांगावा सुख सान्थियै मोनजागौमोन। नाथाय हाबानि दानसे उनावनो नʼवाव खारनानै थाफैदों। उनाव गʼब्ला माहाजोननि माइ मिलाव रुवाथि थाहैदोंमोन; नाथाय माइ मिलनि दाहोना मेब्लानावसो बिहारि हाबगारदों। दा जानो लोंनो मोना। जेब्लाबो रान्नांगौ। बेनिखायनो हिन्जाव नि हारिया गोसोनि लुबैनायखौसो नागिरो ना देहानि फखैनायखौसो नायगिरो रावबो बुंसनो हाया।......
बेफोरखौ लामासेमानि सानलांबाय थानायावनो बारांगाबारी बिट नʼ सौहैबाय गलʼवा। बिट नʼनि लखिदार कान्साया रेन्जारमोनखौ खासिबारीसिम थांबाय होन्नानै खिन्थाहरो। गलʼवाबो लामा लायो।
खासिबारी गामी गेजेराव साहा खरʼनिफ्राय हाबलाङोब्ला नʼखरथामसो गारब्लानो ददेरेमोनि नʼखौ मोनो। ददेरेमोनावनो थ्रोब हाबहैनो सानदोंमोन गलʼवा, नाथाय हाबहैब्ला गोबाव जागोन। ओजों रेन्जारखौ लोगो हमनांगौ। बिसोर निस्सय लरेननि नʼवावनो जʼगासिनो दङʼ। गामाखालिबा हले हाबब्रʼबनानै फैजागौमोन। नाथाय जाहार गेजेरनि घटनाखौ लानानै राइजोफोरा सन्देह खालामनायखौ गोसोखांनानै हाबहैयैखौनो थिख खालामनानै गामि गेजेरथिं आगान सुरो। इसे लाजिखांनायबो मोनो। खैफोदाव गोग्लैनाय मानसिखौ सहाय एबा उपकार खालामोब्ला बि मानसिनिफ्राय फिनमोनथाइ (प्रतिदान) लुबैनाया मोजां नङा। माब्लाबा फैब्लाथाय गावजों मैहुराव गेजेर थांफाग्रा बान्दारुनावसो हाबहैयो गलʼवा।
ददेरे मोन्निफ्राय नʼखरथाम गारबावनानै लरेनमोननि लांगोना मोनहैयोब्ला रेन्जार बिथां गʼस्वामी, मुदांखा मैहुरारी जेद रहमान (खोनादोंसो) आरो फालोसे साफ्रासी आरो मैदेर मानै लरेनमोननि खामसालियाव आरो सिथ्लायाव जʼलायगासिनो दं। सिथ्लायाव मैदेर नायग्रा गथʼ खुदियाफोर जेव-जेव जाव -जाव, बोराय गाहेलाफोर (लान्था माहाजोनबो), फिसा बामनाय हिन्जावफोर सेन्थाइ दंमोन। ददेरेबो दं नामा दालाय होन्नानै इसे नायथिं-नायथां खालामो। नाथाय गैया। गलʼखौ नुमारैनो रेन्जारा माथो हरो-
"फै फै गलʼ, नोंखौनो नेगासिनो दं जों।' गलʼवा जेबो बुङालासेनो रेन्जारनि खाथियाव थानाय बेन्सियाव जʼहैयो।
"खोनाबाय गलʼ" रेन्जारा बुङो- "मोसाया मोखोना जाहाराव दंनो। उसोला भिटायाव बेगार मावनो थांनाय लेबारफोरा नुबोदों। दा बेखौ मा राहाजों गावनो हागोन बेखौसो जों सानलायगासिनो दङ।''
"आं मा बुंनो सार ! नोंथांमोनहानो सानलायदो।"
"नोंबो मैदेराव थांफानांगोन। सिलाइखौ मानाव गेदेद रहमान सारा गंसे लाथों आरो नों गंसे लादो। आंबो गंसे लासिगोन। साफ्रासी सानैजों नों मैदेर मासेयाव गाखो, जों रहमान सारजों आंजों गुबुन मासेयाव गाखोसिगोन।"
रेन्जारा बुंनायबादिनो बिसोर मोखोना जाहारसीम थांनो हमो। मैदेर सा सा गलʼवा मोनसे गुबुन बाथ्रा गोसोखाङो। मोखोना जाहाराव थाङोब्ला हाग्रा मोदाइनि लाइजौ लायाव प्रसाद बावाब्ला सखा डाव मासेबो मोनखाया। गलʼवा मिथिगौ मोखोना जाहारनि महिमाखौ। मोखोना जाहाराव फख्री खरसे दङ। बिनि सानजा आरो सोनाब रुगुं फारनैयाव फांनै फाख्रि बिफां दङ। फाख्रि फांनैनि दालाया फख्रिखौ खोफसिनजोबदों। सिं सिं हाबनानै नायाब्ला दैखौनो नुनो थाङा। नाथाय बे फाख्रि गुदियाव एबा फुख्रिनि दैयाव बिलाइ गोरान गांसे गोग्लैनानै थानाय नुवा। सोरबाफोर दासो सिबलांनाय बायदि साखोन-सिखोन। फुख्रियाव बुर्जा नाʼ दं। रुगुङाव गसंनानै नायोब्ला जिबौ फेष्था गिदिद गिदिद गोलाउ गोलाउ सानस्रिबाय थानाय नुयो। नाथाय गिथार नाङा। बहाय फाख्रि दंफां फांनैनि गुदियाव जʼराफा जʼराफा गय-फाथै लाइजौ लाइ सायाव दोन्नानै सानजा मोखाङै खेबथाम खुलुमनांगौ, अब्लानिया नाʼ जानो ना मै जानो जेखौ बियो बेखौनो मोनबोगोन मोखोना जाहारनिफ्राय। फुजा होवाब्ला हले फख्रिनिफ्राय नाʼ मावा मासेबो मोना। जिबौफ्रासो सिगि हरगोन। बे गिथाव बाथाव जायगायाव गलʼवा गोबां थांफेरबाय। नाथाय माइलथामसोनि गेजेराव जागोन। बे खायदाखौ रेन्जारमोन्नो खिन्थायैयानो हामगोन सान्नानै गलʼवा जेबो बुङाखैसै।

गलʼवा जेरै सान्नाय एरै जामारदों। मोखोना जाहार सौहैमारनो मोसा बोरायखौ गोजाननिफ्राय नुहरदोंमोन। नाथाय बिसोरखौ नुमारबानो बबाव एरसोखोमाखो सान हाबजासे नागिरब्लाबो नुजाफिनाखैसै। उनाव बिसोर फैफिन्नायसै।
थांनाय हरावबो हबगा मोननि मैसौखौ लांनो नाजादोंमोन होन्नानै गलʼवा बान्दारुनि खुगानिफ्राय मिथिदोंमोन। मोसाया निस्सय दिनै हबगानि मैसौखौ लांनो फैफिनगोन, बेनिखायनो हराव जमोब्ला मोन्नो हागौ, सानो गलʼवा। रेन्जारखौ बुंनानै साफ्रासी सासेजों हबगा मोननाव जमनो नागिरो। रेन्जारा सानैखौबो बारांगाबारी बिट नʼवाव जानाय लोंनायनि लाहार फाहार खालामहोनानै दोनलाङो, नाथाय गैया। हबगा मोननिसिम फैदोंमोनब्लाबो नुजाथियाखैसै। ओजों माब्लाबा जंजिर मोननि अमा बुन्दाखौसो ब्लद लानानै थांगारदों।
बिब्दिनो सप्ताह खनसे जमै जमै मोनमाराखैसै।
'जौसे मोसौ जायोब्ला मोसायाबो थैयो।' बे बाथ्राया रजʼमारबाय। जेला बि मोसाया फाटेमाबाद साहा बागानाव हाबफैफ्लाङो। ऐदिनखालि साह बिलाइ खाग्रा सावथाल हिन्जावफोरा सिरिज दंफां गुदियाव मोसाखौ उन्दुबाय थानाय नुनानै बाग्दावखाङो आरो खुन्थिंलायजासे हसिख्रावनानै खारो। लोगो लोगो फरेष्ट अफिसाव खबर हैनायसै। ऐखालि रहमान बिथाङा मथनगुरियाव सिफ कनजारभेटरजों थांफादोंमोन। बांलायाव थानाय-जानाय-लोंनाय बेबस्था होनानै रेन्जारा अफिससिम मानोबा फैबावदोंमोन। बि समावनो मोसानि खबरखौ मोन्नानै गलʼखौ लिंहरो आरो गाव वेरलेसजों मथनगुरीसिम रहमान साहाबनो खबर हरो। नाथाय बिसोर सौफैगौमानियावनो गलʼवा मैदेर मासे लानानै मोसाखौ नागिरहैयो। मोसाया कुलिफोरनि होख्रावनायाव गिनानै बागान मालिकनि बांला सेरनि नामदानि जायगायाव एनजर हमहांनाय मावजि बुन्दाबादि जग्रबनानै दङमोन। गलʼवा मावतखौ साहाबनि बांला सेरजों मैदेरखौ लांहोनानै मोसानि फाखोनाखङाव गावनानै हरो। गुलि जानानै खेबसे बारगासियावनो मैदेरनि सुन्दायाव बाब् थाब फैदोंमोन, नाथाय ऐ खेबसेया खरʼवाव नायनानै गावहरो लोगो लोगो महाराजाया खांग्रां फोद्दा जालांफिनो। अब्लासो रेन्जार गʼस्वामी, मैहुरारी रहमान साहब आरो माखासे साफ्रासीफोरा सफैयो। गलʼनि गोहोखौ नुनानै रहमान साहाबा साबायखर होयो आरो गलʼनो मोनसे बान्था होनो थाखाय रेन्जारखौ बुंलाङो।

(स्नि)
लांगोना मोखांजोंनो थांलाय फैलाय खालामलायनानैबो हाबलायै नुनानै ऐखालि ददेरेया गलʼनि सायाव इनायनो रागा जोंफ्लांदोंमोन। बि सासे हौवानि फिसा जानानै हिन्जावनि गोसोखौ इसेबो दांग्रोमनो हाया नामा ? बौदासो नामालाय मानसिया ? ना बुंहरनाय बाथ्राफोरखौसो गोसोआव गैल्या ? बायदिसिना फिन मोनै सोंथिजों खरʼखौ एमफौ मानलानाय मोनो बियो।
ऐखालि ददेरेनि गोसोआबो मोजां नङामोन। सानजौफुवावनो बिमा गदायजों इसे ग्रें-ग्रें ग्रुं-ग्रुं जालायखादों। सान हर मिथियै हरदम मालायनाव जौ सेरेफ लोंहैबाय थानायनि बिमा गदायनि सायाव रागा जोंखांनाय मोनो। मोब्लाव बिमानै गादावजोंनो बाराद्राय थांलाय फैलाय दासान्दै। खुगानि ओंखाम एरखʼनानै जालायनाय सोमोन्दो। बिमा गदायादि गावखौ मोब्लावनो हरनो फाव फान्दायगासिनो दङ बेखौ एफा एफा थर मोनबाय ददेरेया। बेनिखायनो जानाय-लोंनायफोराव थाल लानांगौ जायो। बांसिन समावनो ददेरेया गावनि ओंख्रिखौ गावनो खुरनानै जायो।
एखनब्ला बाराद्राय लोंबोनानै नʼखराव दाहुना रुवाथिनि सायाव इनाय बाथ्राफोरजों रायज्लायबायफैयो। दाहुना रुवाथिनि उनाव ददेरेनि सायाव फैनोसै। बांसिनखौनो फिन हरफेरा ददेरेया। गावनि खाफालखौनो गाव दुसिनानै लायो। खाफालाव बिहा सिगांनि उननि रावबो गैया। गावखौ जोनोम होखांमारनानो बिमाया थैलांगारबाय। बिबै दावखि बुरैयासो फेदेरदों फोलावदों। बिबो बुरैया सेमोन दुब्ला थैलांगारबाय। दा बिमा गदायनि फिसाजो रैमाली आरो फंबाय बिनारामसो दं। रैमालीया बोसोर जिसो आरो बिनारामा बोसोरब्रैसो बैसो जागोन। बेनिफ्राय बिमा, दाहुना सानै, रुवाथि सासे, बेनो बिसोरनि फोलेरा। बेबायदि उन्दै फोलेराव नांलायनो खमलायनो गोनां जेबो थाथावा, नाथाय बिमा गदायनि गियान आखला इसेबो साबथारा। संसारनि साफ्रोमबो बिमा गदाया बिब्दिनोमार नामा ? ददेरेया गोसोआवनो रोङो। साफ्रोमबो बिमा गदायनि सायाव बे मोनसे बदनाम दं दि, बिसोर गावनि फिसा बाथुलखौ अना। मानो ? हिन्जाव गदायब्लानोखि मालायनि फिसाखौ अन्नो मोना ? हिन्जावनि गोसोआ मानो बिब्दि जायो ? नाथाय हिन्जावफोरखौनो बुंनाय जायो संसारनि अनसुलि बिमा। हिन्जावनि बायदि मैया महरखौ जुग जुग खिन्थिबोदों गोदोनि धोरोम बिजाबफोरावबो। ददेरेया समाय लायो, गाव अन्तत बिमा गदायबादि जानो थाङा।
उदै-बिखा आलौनाय जानायखाय ददेरे बिफा लान्थाया जौ गारबाय। दिनै दानथामानो जानोसौ। दा फुंब्लाथाय ओंखाम गोजां जायो। हाजो खाथिनि मानसि ! आरो बेनि सायाव सानफा मानि दुब्लियाव मावसोमबायनायजों देहाखौ गोहोगोयै मोनो। दासान्दि ओंखामा फुंनि गोजांजों बोथिथाम जायो। साहानि बाहायनाय गैबाङा। फुङाव दाहुना-रुवाथिनो संख्रिनि साहाजों ओंखाम गोजां हैयो।
ऐखालि बिब्दिनो बिमा गदायजों जालायनाय एना-एनि आरो गलʼवा फैनानैनो हाबलाङैयाव ददेरेया गोसोखौ जेवगा-मानगा मोनबाय थायो। बबाव थाब्ला माजों गोजोनगोन। गलʼनि सायाव रागा जोंदोंमोनब्लाबो गावखौनो बुरखायफिन्नो नाजायो- गलʼवा नोंनि सोर ? गलʼनि सायाव रागा जोंनो नोंहा मा मोन्थाय दं ? बेफोर फिन मोनै सोंथियाव ददेरेनि दुंहाव गोसोआ दोमैलाङो। गोदानै गोसोखांफिनो-गैया संसाराव बिहा रावबो गैमारा। हारसिंनो मोदै गबोयो मेगननिफ्राय। हिसानसालि खाथिनि नारें बिफाङाव दावथुवा दुखुनि देंखो बोदों। दैखर खाथिनि गʼलाप बिबारा मानोबा लहराय लहराय सिरिनो हमदों। बि समाव हिसान सिंजों हाबफैनानै माब्लाबा गाव फिसिनाय बोरमा फिसा मासेया आथिङाव सोलास्लिबफैदोंमोन। ददेरेखौ बुरखायनो फैदों नङादा बि ? अग्रं-बग्रं सान्नायजों नार्सिनजानानै हिसान-थिसान दायालासैनो गावनि उन्दुग्रा खʼथायाव थ्रोब हाबहैनानै दसे खुग्लुबनानै थानायसै। माखौबा दुखु मोनसिन्नानै रुखु रुखु गाबखोमानो हमो।
ददेरेखै बिब्दि उन्दुनानै थानाय नुनानै हामबुरा गामाखालिनि बायदि बाग्दावहोयाखैसै। बुरै गाहेला बादि सोंनायसै- "मा जालायखो नोंहालाय ? गुमैखौनो गोसोखांलायबाय बियो।"
ददेरेया हामबुरखौ खाथियाव मोनब्लाथाया मोजां मोनो। दसेनि लागैनो बबेनि सिन्था बब्याव थांखो दुफुं सिखारनानै हामबुरनि फार्से नायहरालासिनो मोदै हुगारखोमायो।
"फाग्लिसो जाबायहाय नों।" हामबुरनि राव- "माखौलाय गाब्बाय थानो ओंखारोसै नोंहालाय ? एसेबो थानो हायाब्ला लाइजामफोर हरनानै लेंहरनो हाया ?
"सोरनो लाइजाम हरबायबायनोसै ? आंहालाय सोर दंखाय ?"
"सयथिबो हाय ददेरे, गुमैया मोसा गावनो थांदों दे हाय।"
"दोत् फाग्लि, बिहालाय मोसा गावनो मा नांजाबायदोंसै ? मालाय सोरबा गबारमेन्टनि मानसियासो गावगोन होन्नायानोलाय।"
"सयथि बेर्लʼ बेर्लʼ बेरख्लʼथों गुमै गलʼवासो गावगोन्नो। मानसिफ्रा बुंसोलायदों।" ददेरेया अब्लासो मिथिबाय बाथ्राया नंगौ। बिब्दि बुंब्लानो मिथिखा हामबुरा गोगोम खिरा लाबाय। थेवबो एसे बोरनाय बादि बुङो ददेरेया-
"थांथों हाय, जायखि जेरावखि थाङा। मालायजोंलाय जोंहा मा लोगो लोब्बा ?"
"दालाय मानोथो हाय।" हमफ्लांनो हानायबादि आखाइ खबस्रांनानै हामबुरा बुंनायसै- "नायोब्ला आमखिया बिखौनो गोसोखांनानै गाबखोमादोंमोन।"
"मानोथो फैलायनानैबो हाबफैया हाय बिलाय ? एसे मोजां हा-हु मावफैथों होन्नानै जासिलायबाय, फैगाराखैसै।" हमफ्लांजाथारनाय मोन्नानै गोसोखौ आरो दोनखोमानो हाबावाखैसै ददेरेया। बोरै हागौ सानसे थांनानै गलʼखौ लोगो हमहैनो सानैबो बाराय मोजां नागिरनानै आसि थायबायाव सानलायगासिनो थायो।

(डाइन)
बिमा गदाय खौबालीया ददेरेखौ मोब्लावनो हरखोमानो थाखाय गमामायैनो मोब्लावनि मुङै हायना मुलि दौखोमानो सानबाय। दावराइबारीनि दावखा अजाया मुलि रोंगौ। बे हाबाखौ रावबो मिथिसयै बायदि मावनांगौब्ला ददेरेजों मोजां जाग्रोनांगोन। बेखौ सान्नानै दासान्दि ददेरेखौ अन्नाय खिन्थिनो हमबाय।
बिमा गदाया हर्खाब बेबादि अन्नो हमनायखौ ददेरेया गोमोथाव मोनो। अबस्ये जौ लोंनाय खम खालामनाय नुनानै एसे मोजांबो मोनो। जौ सेरेबानो मानसिनि खरʼनि मेलेमखौ जायो। हयथʼ बिफाखौ नुनानै बिमा गदायाबो जौ गारनो हागौ सान्नानै लायो ददेरेया। बिब्दिब्लाथʼ नखʼरावनो सुख-सान्थि फैगौ।
लान्था माहाजोना बेफोरखौ जेबो मिथिरोङा। माहाजोना मिथिगौ माबोरै दाहुना-रुवाथि सालायनांगौ, मावै-दाङै बोरै मोनजानांगौ बेखौलʼ। बिनि मथै रावनिफ्रायबो दा-बिनांथों आरो गावबो मालायनो दा-हरनांथों। नाथाय साबेसेया बिब्दि सानो ? गामिनि बरʼवा बांसिनानो मावनो-दांनो गोसो होलायै जालांबाय। अखा नायब्लाथाय हाथाइ-गʼलायावनोसै फुंनि-सानजौफुनि। जेब्लाबो साहा गʼलायावनोसै। मा मावो, मा दाङो, मा मोनजायो, मा मोनलोङो खिन्थाफोरा। बाजार गʼलानिफ्राय फैब्लाथाय लामा लामा लाइनफोराव हाब्बोनानै मेथायनि सेरेब लोंबोनोसै। बाजार खालिथʼ मा हौवा, मा हिन्जाव, गलाय-गथाय लोंनाय जानाय। खायसेया माइरं-माइगाब बायनो ओंखारलाङो नाथाय लोंनाय-जानायावसो फोजोबबोयो। सोरखौ सोर मा बुंनो ? बेफोरखौ बुंनो थाङोब्ला गाज्रिसो मोनजालायो। सोंखारिग्राखायनो लान्थाया गावनि खुरमा-बाहागिफोरजों सिं सिं मोजां नंलाया। जों मावदों जोंनि जादों, नोंहा मा नांजादों ? ओरैसो बुंफिन्नाय दङʼ।
दा थाखोसे सेंग्रा ओंखारदों- बिसोर हालावबो थाङा, मैयावबो थाङा। बिसोरनि बांसिनानो फरायै आरो आद्रा-खिस्रा फरायनाय। अखा नायब्लाथाय लामा-दब्रानि गʼला गʼला हाबसʼन्नानै खुगा खुगा सावसुब गासिनो।फुंनि-मोनानि जौ आरो जुवाजोंनो सान हगारहरो। बांसिनखौनो नागिरोब्ला मेफाल पारा, कुलि बस्तिफोरावसो मोनहैगोन। बरʼ समाजा बिब्दियावनो गोदोलांनो हमसिनदों। जाय हारिया दिनैसिम गावनि आथिङाव गसंनो हायाखै, मालायनि सिगाङाव हारिनि महर मुश्रीखौ दिन्थिनो हायाखै बि हारिनि दावगा गोदान सेंग्रा सिख्लाफोरा बिब्दि लामा लायोब्ला बिसोरखौ मोजां लामाजों लांनो बोराय गाहैलाफोराबो नाजायाब्ला बे हारिया माबोरै जौगानो ? बोरै मालायजों फेर-फाथिनो ?
खासिबारी गामिया हामथारलिया। खायसेया भिथा बस्ति फान्नानै गुबुन जायगायाव खारलांनो हमबाय। खारलांनानैबो मोजाङै मोनजाहैनाय खोनाया। बिब्दिखायनो लान्थाया बाहेरायाव बारा ओंखारबाङा। नʼवाव थासान्दि बारि-बागानाव एरलु-एरला खालामो, मैगं-थाइगं गायो। लाउ, जिंखा, फोरला, खुमब्रा, बारमासि फान्थाव, बायदिसिना मैगङा लान्था माहाजोन्नि नʼवाव जोबनो थाङा। बेफोरखौबो बियै बियै लांफैयो। हराब्ला धोनि जाद्रायबाय होनो। दानि मुगायाव बिब्लानो मोन्नाय एबा हरनो हानाया मैगं थाइगं गैल्या।
एखनब्ला एखनब्ला ददेरेनि सायाव हिन्जाव गदाया रागा जोंनाय, रायनाय-होन्नायखौ लान्थाया हमनो हायो। ओजों ओजोंनिफ्राय फैब्लानो ददेरेनि हेंथायै बाथ्रा एरसनब्ला हिन्जाव गदायखौ रागा जोङो। माब्लाबा माब्लाबा बिखुङाव फिथाबो सौवो, नाथाय बेसेखौ मा बुंबावनो। लान्थाया सान्नानै आगोर मोना जायो। जायोनोखि जाया हगारनो हाब्लानो लेथा जोब्बाय।
ददेरेया मालायबादिनो नंद्राया बेखौ लान्थायाबो मिथिखागौ। बिमा बायदि बद्रि-द्रि, खुगा गिलिद। मावनाय दांनायाव सोर बुंनो हागौ रोङा होन्नानै ? ददेरेनि मावनाय दांनाय आरो गियान आखल, महर-मोखांखौ नुब्ला हिन्जाव गिबिखौसो गोसोखाङो लान्थाया। दा ददेरेया गाव दानाय, लुनाय आरो बोरमा-अमा फान्नानै हा-हु लाखिनो हाबाय बेफोरखौ लान्थाया थुलुंगासो होयो।
खासिबारीनि सेंग्रा-सिख्लाफोरा मटर रिजार्भ खालामनानै एखनब्ला एखनब्ला सिनेमा नायनो थाङो। गोबां फैसा गारहैयो। मालाय मटर आरो सिनेमा बिगोमाफ्रा गोनां जायो। नाथाय ददेरेया बांसिनानो थांफाया। हामबुरा लोगो लाब्लासो माब्लाबा थांफ्लाङो।
गेजेर गेजेर सानो लान्थाया, ददेरेखौ नखर मोजां नायनानै हरनांसिगौ। नाथाय सुबिधा मोनाखै। लावदाब देवानीया बुंफैनाया खेबनैसो जादों। नाथाय देवानीनि नखराव हरनो गोसो गैया। गामियाव एबा नʼ खाथियाव हरनो गोसो जाया। नखराबो एसेबां सुबिधानि नङा। न खाथियाव फिसा बिलायोब्ला नंखाय-बाखाय खोथाफोरानो खोमा गब्लंफैयो।
गोरजिया लाखिनो गोसो जायोब्लाबो ददेरेनि राय मोनाब्ला बेखौ सानथावा। हामबुरखौ बुंहोनानै मिथिबाय ददेरेया बिमा गदाय थानायलाय गोरजिया लाखि जाया। नांगौब्ला हाबा जायालासेनो थागोन। नंखायनो लान्थाया राहा मोना जायो।
"आदैया नʼवाव दंना ?" लरेना गाबज्रिफैयो।
"दंलै फै बेवहायनो।" खामसालि खʼनायाव सेन खाथि सैबाय थादोंमोन लान्थाया।
"ए: सेन खाथि सैदों ?"
"औलै माथो खालामनो, दिनै मंगलबार। हाल खथिबो। मा मावगोन मा दांगोन बेखौनो आखायाव लाबाय आं।"
"हामदों दे। दिनैथʼ बाथौ धोरोमनि बादिब्ला जोंहा हाल खति। नʼफोराव एफा-एनै उन्दै-उनला खामानिखौबो मावनांगोनथʼ।"
ददेरेया हाखु-दाखु सेयार गंसे होफैयो। लरेना जयो।
"साहफोरबो गैया, मा लोंबावनोसै आदायालय ?" ददेरेया बुङो।
"जेबो नाङा। दासो ओंखाम जोबोदों आं। आं मोनसे गोनां खोथा लानानैसो फैदों।"
"नों ओंखामखौसो जाबो ब्रʼब्बाय ना ? जौ थायसे थानांगौमोन।"
"नांल्या। आंबो लोंनो गारनायबादि जाबाय। ओरैनोब्लाबो लोंबांखाया।"
"गय खावनानै लाबोदो आइ।" लान्थाया बुंहरो।
"मोनसे बाथ्रा सफैबाय ना आदै। जाहार खाथिनि हाफ्राथʼ दासिम फरेष्टनिफ्राय दानखʼ जायाखै। दाथʼ जाहार खाथियाव मानसि दोनला आरो फरेष्टनि हानिफ्राय मानसिफोरखौ होख्रांहरनो सरकारा थांखि लाबाय। दाखालि रेन्जारा बागान बाजाराव लोगो मोन्नानै आंखौ बुंदों।"
"बिब्दिब्लाथʼ जाल्लाथारलै माथो। दिनै नैजिबा बोसोर जालायबाय। बेहायनो न-बां लुनानै ग्रोम-ग्रोम गय-खान्थालनि बारि-बागान खालामबाय, दा जुदि जों बेनिफ्राय खारनांगौ जायोब्ला बबे जायगायाव बिब्दि नखर खालामहैबावनो हानो ?"
"मा खालामनो ! राइजोयानोथʼ तौजि खाजोना होगासिनो दं। सरकारनि खाथियाव बेसेबांबा दरखास्त आरि होनायबो जाबाय। थांनाय इलेक्सनाव देरहानाय एम. एल. ए. आ मन्त्रीजों नांनानै बे खामानिखौ मावनो खोथा होदोंमोन। दा माथो जेबोखौनो बुंलिया।"
"जायनो लंकायाव थाङो बिनो राबन जायोलै आदै, सोरखौ सोर मा बुंनो।"
"बरʼवा जेरावबो जायगा गैलिया। बरʼनि थाखाय होखानाय बेल्ट ब्लकनि हा फोराबो गुबुनारिनि आखायाव थांजोब्बाय। बुध्दि गैयै बरʼ हारिया मालायजों सेजाजोब्बाय। जोंनि हारिया बिब्दियैनो थांसिगोन नामाथाय !"
"बिब्दिनोथʼ सानजायो।"

"मा खाफालाव जों बरʼ जानानै उजिखो ? सासे देहा बैज्ञानिका मा बुंदों मिथिबाय आदै ?"
"जोंलाय माबोरै मिथिनोलै आदै ?"
"बियो बुंदों- मंगलीयान गथʼफोरालायनो मोन 47 क्रमʼजम एबा थै-बिगाबजों उजियो। नाथाय मालायफोरा मोन 46 क्रमʼजमजों उजियोनो। बिब्दिया मानो जायो देहा बैज्ञानिका बुङाखै। बिसोर बुंदों सरासनस्रायै बिमानि फिसाखʼयाव 23 जʼरा क्रमʼजम लोगो लाब्लानो फिसा उजियो। बेवहाय बोरैबा मोन 47 क्रमʼजम लोगो नांफ्लाङोब्लाबो बुध्दि कमनि गथʼ उजियो। बेबादि गथʼनि मोखाङा दुलुर-लुर, अरगे-अरगा खावलाइ हनुवा ओंखारनाय, मेगन फिसा, गन्थं दाब्ले आरो सेंग्रा-सिख्ला समाव मोखाङाव सालमाय ब्रेव-ब्रेव जायोनो। बेबादि गथʼनि मोखांखौ मंगʼलीयान गथʼ बुङो होन्दों। लण्डनाव डा: डʼन होन्नाया आनजाद नायनानै बे बाथ्राखौ बुंदों। बिथांनि मुङैनो बे गथʼफोरखौ Down's Syndrome गथʼ होन्नानै गाबज्रिनाय जादों।"
"जानोबो हागौलै आदै, नोंसोरसो मिथिसिगौ।"
"जायखि जाया, बेहा-बेफारावबो जों उदाया। मावनानै जानोबो रोंलियाब्ला माबोरै जानो ? खायफा खायफाया खाफालनि बोलोआव रांखाउरि मोनब्लाबो बाहायनो रोङा। गोबां बरʼ माहाजोना बेंकाव रां दोना। सरकारजों रां गोनां होन्नानै मिथिजानो गियो। बेनिखायनो थावनियाव थानाय मारʼवारी एबा देसʼवाली बेफारिनि आखायाव माइ-फाथो, बेसर, सबाइ, रां-खाउरि दोनथुमहैयो। नाथाय बे माइ-फाथो एबा रां रुफाजोंदि बेफारिफोरा बेसेबां आय-इंकाम खालामनानै लायो बेखौ बरʼ बʼब्रा माहाजोन बादिया मिथिया।"
"गैया नङा दंबोलै बेबादि मानसिया।''
"जायखि जादोलिया, जोंहा हाखौ थिक खालामनानै लानांगौ जादों। गोनां जायोब्ला दिसपुराव थानांगोन बरʼ मन्त्रीखौ गोलो हमनो । अदेबानि दा बिलिफाङाव मिटिं लिंनो थिनदों हालमाजिखौ। नों आदैयाथʼ गामिनि आफादगिरि, बेखायनो हालमाजिखौ थिनब्ला हामगौमोन।"
''जागोन दे आदै। आं दा थांनानै खिन्थाहैगोन।" लरेना सिखारलांनायसै। लान्थायाबो मोसौनो दै दौहैयाखै दाहुनाफोरखौ नायथिंनो ओंखारलाङो।

(गु)
हाथाइ गेजेराव सानैबो मोगा-मोगि जालायगोन बेखौ गलʼवा सानफ्लाङाखैमोन। ददेरेयाबो। बिसोर रावखौबो राव नुलायाखैमोन। नाथाय हामबुरा जेब्ला- "गुमैया हाथायाव फैदों ना ?" होन्नानै सोङो, अब्लासो बिसोर सानैबो बाग्दावखाङो।
हिन्जावफोर हाथाइ-बाजार जानायखौ गलʼवा एसेबो मोजां मोना। हौवाफोर थानायाव हिन्जावफ्रालाय मानो हाथाइ जानांगौ जाखो ? सौरा बांगालनि हिन्जावफोरा हाथायाव फैफेरा। अबस्ये टाउन-सहराव साख्रिवाला हिन्जावफोरा एबा साख्रिवालानि हिन्जावफोरा हाथाइ-बाजार जानायखौ मोनसे सख हिसाबै लाबाय। नाथाय गामिफोराव बरʼ आरो नेपालि हिन्जावफोरखौलʼ नुयो। बरʼ हिन्जावफोरा बांसिनानो लेखा-फरा रोङा। जिनिसफोर फान्नाय-बायनायाव थगाय जायो।
हामबुरनि रायदावनायाव बाग्दावखांनाय बादि जानानै बिसोर बिनि मोखाङाव बि नायफ्लांलायो। गलʼ आरो ददेरेया बेसेबा गोबाव गाव गावनि मेगनखौ बोखार बोनो रोङाखिसै। सानैबो बिनि मेगन बि गलʼलʼ नायफ्लांलायबाय थायो। उनावसो थर फैखांनाय मोन्नानै ददेरेया लाजिनानै हामबुरनि उनथिं एरसोनो नाजायो। मा बुंनो मा मानो गलʼवा बुंफ्लानायसै-
"माथो ददेरेबोलाय। नोंसोरबो बाजारावनो फैदों ?"
"खुन्दुं लांनो फैदोंहाय गुमै।" हामबुर खुगा रेजेङानो बुंफिनो। बिबʼ दाबारी फिसाइमोननिफ्राय हामबुरा बिगुमै लिंखायो।
ददेरेया माथो फंसेबो होनो हायाखिसै। मा होन्नानै माथो होनो- बि बाथ्राखौनो नागिरनानै मोनाखिसै। दिनै जाया होनब्लाबो बोसोरसे जाफ्रामनोसै लोगो मोनलायैया। लोगो मोना। मोनफ्लांबा गोर्बोनि बाथ्रा थानायमानि बुंस्रा जोबनो होन्नानै सान्दोंमोनब्लाबो ददेरेया दा बाथ्राखौनो गोसोआव गोलैया जाबाय। गलʼवाबो सासु-मासु मोनो। हाथाइ गेजेरनि बाथ्रा। होंगो-दोंगो, हेंसो-फेंसो। बिजों बि सौग्राव लायनाय। सोर बादिया बबेनिफ्राय मेगनजों नायहरगासिनो दं सोर मिथिनो ? बेनिखायनो गलʼवा आखʼ- फाखʼ मोनसिनबाय ।हावरिया खाफालनि गलʼवा ऐखालि फैसायाबो एसेलʼ। साहाफोर लोंनो लेंलांनोबो हाया। ओजों ददेरेया आथिंनि आसिमा बोरायजों हायाव लेखा लिरनायबादि एरज्रिदबाय थाबाय।
''गमथियालाय माथो जेबो बुङा हाय ?" हामबुरा ददेरेखौ एग्दावहरो। "ओरैनोबालाय माथो........।"
"दोत् फाग्लि।" हामबुरखौ उनथिंजायनिफ्राय नारज्रतहरो !
"आं नोंनि बाथ्राखौ लाखिनो हायाखिसै ददेरे।' एसे गोमजोर मोखाङै गलʼवा बुङो- "नʼखौनो गारनो हाया। बोराइ-बुरैखौ दोन्नानै माबोरै गोजानाव आबाद मावहैनो ?" जाहार सेरनि बाथ्रा, बिसोरबो हारसिं जायो।"
"आबाद मावहैयाब्लाबो खेबसेसो नुजाहैनो हाया होम्बा ?" दासो बुंनो लामा मोनबाय ददेरेया।
"नुजाहैनो सम मोना माथो। बागनाव हाजिरा मावनायावसो साना खारगʼलाङो।"
"दाखालिलाय मानोथो हाबबोयाखै ? मोसा गावनो थांनोबा सम मोनो आरो !"
"ए, ऐखालि आं हाबहां जादोंमोन। नाथाय हजों लरेन मोन्नाव रेन्जार बिथांमोना नेगासिनो दंमोन। बेनिखायनो सम थोयै नुनानै हाबनाय जायाखैसै। बिनि सायाव राइजोफ्रा माथो नोंनि सायाव सन्देह खालामदोंनो- बेफोरखौबो सान्नानै....।"
"हौवानि फिसा जानानै बिफोरखौ खोमा सुयोब्ला जों हिन्जावनि फिसाया मा खालामनांगौ जाखो?" ददेरेया एसे गोरायै सोङो।
"बदनामा हौवा-हिन्जाव होन्नानै.......।"
"बदनामखौ गियोमोनब्ला मोसा-मुफुरनि खुगानिफ्राय आंखौ सेनानै लाबोनो नाङामोन। आं जायखि ......." गलʼखौ बुंजोबनो होआलासिनो ददेरेया बारसनानै बुङो। नाथाय गावबो बुंजोबनो हायाखिसै। मेगन फारनैयाव दुंब्रुद-ब्रुद मोदैनि निजोरा बोहैबोयो। सानैसो लुङि थेबखांनाय हाथायारिफ्रा ' बिसोरलाय मा जालायखो ' सोंथिजों खाथियै एरायलाङो।
"गोसोखौ एसेग्राब रेजें दा-खालाम ददेरे। आं नोंनि गोसोखौ मिथिबाय। नाथाय गोसोखौ हमथानो हानायासो मानसिनि गुबै मावनांथाइ। गोसोखौ हगारब्लाबो गराय लागामजों बोबथा होलांनांगौ।"
"जों आबʼमोन्नाव आलासि जानो थांनो सानदोंहाय गुमै।"
"आस्सा, बिब्दिब्लाथʼ हामबायानो।"
"फैगौ हाथाइ खेबसेनि उनखालि थांगोन। नोंबो नʼवाव थादो। दावज्ला दाव मासे दोन्नांगोन हाय। बुरैखौ जौ संनानै दोन्नो खोन्था।" हामबुरा एग्दावयो।
"हामबुरानो मोजां मानसिया, जेब्लाबो मिनि हाजि हाजि, दुखु गैया सिन्था गैया, बिब्दिसो जानांगौ मानसिया।' मिनिस्लु जानानै गलʼवा हामबुरखौ बुङो।
"आंहा सिन्था खालामनांगौ गैयाब्ला माखौ सिन्ता खालामनो ? नोंस्रासो मानि सिन्ता दंलायो।" गलʼमोना लाजि मोनखाङो। ददेरेनि गाबा मोखाङाबो लाजिफिन्नानै गोजा जाखाङो। गलʼनि मेगनजों मेगन गोग्लैनायाव बुंसʼहायै माबा मोनसेया मोदोमखौ सुग्लायहोयो।
"औ, आं फंसे बाथ्रा खोन्थानो बावदों" गलʼवा बुङो- "आं फरेष्टाव साख्रि मोनबाय। खेबसे मोसा गावथारनाय नुनानै रेन्जारा आंनो साफ्रासीनि साख्रि होनो नागिरदों। साननै उनावनो साख्रीयाव हाबहैनांगौ। अदेबानि जोंनि गामियाव थाङोब्ला नोंसोरखौ लोगो हमनो हागोन ना हाया गत गैया। नाथाय हानायमानि नाजागोन।"
बे गोदान खौराङाव ददेरेया बाग्दावखाङो। अब्लाबो साख्रिनि बाथ्राखौ गुलुं-गुजुं मोनो। हामबुरा आवगायनि बादिनो बुंफिनो-

"बिब्दिब्लाथʼ गुमैया साख्रिवालासो जासिगोन। हामथारबाय हाय बिब्दिब्ला।"
"आस्सा, नोंसोर थांलायदो थां। आं नायबावनि, बे साख्रिखौ लानाया हामगोन ना हामा। सान्नैसो मावनानै मोजां मोनाब्ला ज्राब गारफिनगोन आं।"
"साख्रिखौलाय मानो गारनांगौ जाखो ? नʼवाव हा-हु गैयाब्ला माखौथो मावनानै जानो ?" ददेरेया गावनि मददखौ फोरमायथियो।
"थांदो बिदिब्ला गुमैयाबो........." हामबुरा बिदाय होयो। ददेरेया जेबो बुङाखैसै, मेगनजोंनो बिदाय हरो 'थांदो' होन्नानै। गलʼवा बुजियो ददेरेनि मेगना दिनै मा बुंदों बेखौ।
सासे हिन्जावनि मेगना बायहाजार लाइजामनि हाबा मावो। मेगनानो खिन्थायो मोजां मोन्नाय गाज्रि मोन्नायखौ। मेगननि थाखायनो संसारनि नुथाया, नाइथाव महर-मुश्रीया मानसिजों हमजायो। नाथाय बै मेगनानो संसाराव मानसिखौ एखनब्ला एखनब्ला दुखु-जाल्लायावबो खोख्लैयो। बेनिखायनोखोमा सासे मेगन खाना मानसिनि थाखाय संसारा जेबो नङा।
ददेरेमोनखौ हगारखांनानै थाहोब्ला मोब्लावजों एसेयावनोथाय सौग्रावलायनोसैमोन गलʼवा। जेबो बुंलायाब्लानो थांनायसै। मोब्लावा गोजाननिफ्रायनो नोजोर होगासिनो दंमोन ददेरेया गलʼजों रायज्लायनायखौ। बियो रागा जोंखाङो, मेगन सायो। 'बाजारिया हाथाइ-बाजाराव मालाय हौवा सेंग्राजों रायज्लायनायाव थिक दं' सिं सिं रायखोमायो। ददेरेमोननि उन उन खर थाबायलाङो।ददेरेमोनहा खुन्दुं गʼलायाव हाबहैनानै गुबुन हिन्जावफोरजों जʼफाहैयो। खुन्दुं गʼलायारिफ्रा खुन्दुं बायग्रा ग्राहकफोरनो गय-फाथै मेला दोनखायो लेखा बिलाइ सायाव। बेसे हागौ जा। बेनिखायनो खोमा बरʼ हिन्जावफोरा गावसोरनो हाथाइ जायो। नाथाय खुन्दुं गʼलायारिया बरʼब्लाथाय बिनाव थांखाल्याबो। बरʼजों बरʼ बायनो लाजियो। बेसेन फोरखौबो बाराद्राय लाखियो। हार्सा-बांगाल गʼलायारिया रायज्लायनोबो मोजां बेसेनखौबो एसेलʼ लाखियो। बे बरʼ हिन्जावफोरनि सान्नाय बाथ्रा। नाथाय गय-बिड़ि होफ्लानानै खुन्दुं थʼलानैखौ थʼलाथाम खालामनानै फान्नाय हार्सा-बांगलनि सोलोखौ हमसʼनो हाया। बिसोर बरʼ हिन्जावखौ माबोरै बुरखायनांगौ बेखौ मिथिगौ। बेफोरखौ सान्नानै साफा-सानैया होबथाबायब्लाबो हाथाइ बाजाराव बरʼ हिन्जावफोरा थांनो गारा। गोदोनि बाथ्राया जुदा।गोदो दुलाराय आसामावनो बरʼ गोजामोन। नाथाय दा हाथाइ-बाजार, लामा-सामा, बारʼ-बांगालजों बुंजोब्बाय। दानि जुगाव गोदोनि बरʼनि हारिमुखौ लाखिनो होन्नानै हिन्जावफोरा गोदोनि बादिनो बाजार गारैया लाजिथाव बाथ्रा।
उन उन थांनानै मोब्लावा ददेरे मोनखौ सोंहैया। ददेरे नुहरगौबा नुहरगौबा खाथियै खेबनै खेबथाम थांलाय-फैलाय खालामनो हमो मोब्लावा। गामिनि सोमोन्दो गोनां हिन्जावफोर बुरजा थानायखाय गʼलायाव हाबहैयाखैसै। खुन्दुं गʼला खाथिनि साहा गʼलायाव लुबैगारा गारा साहा लोंनो हाबनायसै आरो ददेरेजों थोंजों मोखांसे जानानै साहा लोंबाय थानायसै। ददेरेया नाथाय मोब्लावखौ नायहरथारासै।
मोब्लावा साह खापसेखौ बेसेबा गोबाव लोंबाय थायो। ओजों बायनांगौ जिनिसखौबो लाजोबनो हायाखै। फार्सेथिं ददेरेमोनखौ गोमाजानोबो गिनांगौ। बिसोर खुन्दुं गʼलानिफ्राय थाब ओंखारनायनि जेबो आसा नुहराखैसै मोब्लावा। मा खालामनो मा मानो उनाव बाजारथिं थांनायसै। ना बाजारनिफ्राय खुसिया मानै लानानै फैहांब्लानो बिसुखेखौ लोगो मोनो। बिसुखेया मोब्लावखौ ब्रा ब्रा साह लोंनो लिङो। मोब्लावा लोंनो गोसो गैथारामोन। 'दासो लोंबाय आं' होन्नानै एरायनो नाजादोंमोन नाथाय बिसुखेया हगारा। उनाव राहा मोनैनि फाख्रि दंफां सिंनि गʼला मोजाङाव हाबहैनायसै।
साहा लोंखां-दोनखां हरखाब गोसोआव गोलैबाय बिमाया नाथुर गोरान इसे आरो ना दाबखा बिहरदोंमोन। जायखि जाया मोन्नैनि मोनसे लांनांगोन ! मोब्लावा सानो। नाʼ बाजाराव थांनानै खुन्दुं गʼलाजों गिदिंलांब्ला ददेरेमोनखौ नुहैयाखिसै। मोब्लावा उसु खुथु मोनबाय। ना था बायनो दोनथʼनानै बाजारसालियाव थाखोसे गिदिंनानै नागिरनायानो हामगोन सानबाय बियो। नाथाय हाबसʼन-हुबसʼन गिदिंनानैबो नुवाखैसै। मोब्लावा सिन्था जाबाय बबाव थांखो बिसोर ! मोथो मोथो बिसुखेनि सायाव रागा जोंखाङो। जथʼ माने बिसुखेयानो खालामबाय। बिसोर निस्सय नʼ फार्से मोखां जालांबाय। गोसोखौ राफोद खालामनानै बिमा बिहरनाय नाʼखौ लाहैनायसै।
हजों ददेरेमोना खुन्दुं लाखांनानै खानाइ खेबखांग्रा क्लिप, आसान आरो केमिकेलनि जिन्जिरि दोंफा दोंफा बायनानै मोब्लावमोन लोंहैनाय साहा गʼलायावनो साहा लोंनो हाबहैनायसै। हिन्जावफोर जग्राया आलादाखा। गʼलानि गोथौथिंजाय। फैसालि सोंथेनायनालाय बाहेरानिफ्राय बिसोरखौ नुहरा। बिसोर हले बाहेरायाव सोर थाङो नुहरजोबो। मोब्लावखौ गʼला मोखांजों खेबनै खेबथाम थांलाय-फैलाय खालामनाय नुहरनानै हामबुरा ददेरेखौ जंखायो-
"हनै हाय आदाया नोंखौनो नागिरदों।"
"आयʼ हाबाब, सिथोर-बाथोर। आंखौलाय मानो नागिरबायनोसै आदा खावब्लायालाय ? एसेबो नायनो हाथारा हाय आं आवब्ला-खावब्लानो।"
"दहाय नुवा, जोंखौ नायहरगौबा नायहरगौबा खुन्दुं गʼला खाथिनि साहा गʼलायाव माबादि जʼगासिनो थादोंमोन।"
"ए: नोंबो एसेलʼ नङा हाय। मा होन्नानै नायहरबाय थानायसै नोंलाय ?"
"मालाय नायहरनायखौलाय माथो खालामनोसै। जायहा नायहरदों बिहासो मेगन नोजोरा जामदों।"
थाखोसे गिदिंबायनानैबो नुयैखाय मोब्लावा मʼना गांसेखौ हरनानै खुसिया मानैखौ दिंदिं-दांदां लानानैनो नʼ फार्से गोख्रैयै थाबायनो हमनायसै। ददेरेमोना थांग्रोखाबाय। थेवब्लाबो बिसोर बारा गोजान सौहैयाखै। हिन्जावनि फिसा थाबायनाय, खेरेन्दायासो खारसिनो। दानो लामा गेजेराव लोगो मोनहैगोन।
लामायाव गामिनि आरो साखाथि-फाखाथिनि हान्जासे मानसिफोरखौ बारसʼलाङो मोब्लावा। साफ्रोमबो मानसिया खुसियाखौ बेसेयाव लानाय सोङो। साबैसेनो खोन्थानो, लामासेमानि खोन्थायै खोन्थायै बालायलांबाय। खायसेया गोख्रै थाबायनायखौ सोङो- 'गामाखालिब्ला गामिनिफोरजों लोगो लोगो। थांब्लाबो फैब्लाबो, दिनैबा मानो एखुरा।' नाथाय दिनै बिहा गोसोआव मानि जाल्ला दं गावसो मिथिगौ। गामिनिफ्रा सोङोब्ला फिनो- फार्सेथिं थांबावनो गोनां दं होन्नानै। गामि खाथिनि सोङोब्ला फिनो -मोसौ लायनो दं होन्नानै । गामिनिफ्रा मिथिगौ मोसौलायग्राया मोब्लाव बिफा एबा फंबायमोनासो। बेनिखायनो गामिनि फोरनि सिगाङाव गुबुन खामानि दं होन्नानै खिन्थाफ्लायो।
थाङैनो थाङैनो नʼ मोन्नो फारलंनैलʼथारसै। बारांगाबारी मोनब्लानो गावसिनि गामिखौ नुहरो। लांदां दुब्लि। दुब्लि गेजेर गेजेर मानसि थाबायग्रा लं लं लामा। मोब्लावा नुहरबाय बे फारलंनैनि लामा गेजेराव ददेरेमोना गैया। बिब्दिब्ला बाजारावनो थाबोबाय नामा ? ना नʼवावसो सौहैग्रोमारबाय। से: जथʼ माने बिसुखेनि थाखायनो जाबाय। बिसुखेनि सायाव रागा जोंफिनो। मा खि मोनजानो लोगो मोनफ्लांनाय दिनै बिसुखेखौ। मोब्लावा हार्सिङैनो रागाजों राहा मोना जायो। गावनि सायावबो धिक्कार फैयो- खेबसे गिदिंबावब्ला लोगो मोनगौमोनखोमा, बेखौबो खालामफ्लाङाखिसै।
दा मा खालामनो मोब्लावा सानो। गाव एसेबां थाबायदोंदि अन्तत गावनि घन्टा खावसे आवगाय फैदोंब्लाबो बिसोरखौ लामायाव लोगो मोनथारनांगौमोन। दाथʼ राहा गैलिया। लामा दथायावबो नेथावलिया। मानसिफोरा मा सानगोन। अदेबानि नʼसिम थांथारनांगौ ददेरेमोननि नʼवाव खबर लाहैनायानो हामगोन सान्नानै आगान सुरो।
नʼवाव जिनिसफोरखौ दोनमारैनो गामि फार्से ओंखारबोफिनो। बाजारनिफ्राय फैनाय समाव लांगोनानिफ्राय नायथिं हरब्लाबो ददेरेखौ नुहराखैसै। एबाराव ददेरेमोननाव ब्रʼ हाबफैयो। नʼखरा हास्रि-हुस्रि दावबʼ बास्रिनाय। बिमा गदाय खौबालीया थासʼ फेंखा सायबाय थादों। मोब्लावा आखʼ-फाखʼ मोनबाय। खामानियाथʼ जेबो गैया मा होन्नानै रायज्लायो ? ददेरेखौ थांखिनानैबो सोंनो हाया। गोसोनि दुर्ब्बलताखौ हमफ्लांथारगोन। हाजारब्लाबो बयबो गाव-गावनि गोसोनि दुर्ब्बलताखौ मालायजों मिथिजानो बायो। हागौमानि होखोमा-दोनखोमा खालामगोनसो। नाथाय बे दुर्ब्बलतानि लामाया एरैबादि लोरबां आरो गोर्लै, समाव बाथेखʼनो हायैबादि हं हं गब्लङो।
"नʼवाव रावबो गैया नामासै, मादै ?" गामिनि सोमोन्दो लानानै मोब्लावा बिमादै लिङो। जिहेतु गावनोनो ददेरेखौ हरनो नाजागासिनो दं, बेनिखायनो बिमादै ससे बिखुनसो ससे सान्न्नानै लायो। ददेरेखौ मोनो मोनफ्लांबासो बिखुनजो लिंथारसिगोन सानो मोब्लावा।
"गैया, नोमथैमोना बाजारनिफ्रायनो सौफैयाखै।"
ददेरेनि सोमोन्दैथʼ जेबो बुङाखैसै। ना फैमाराखै। नʼवाव थाब्लाबो गावखौ हले फैदों होन्नानै मालायबादि माथो होफैया। आवगाय एफा-एनै रायज्लायग्राया दा माथोखौनो होगोन-होआसो खालामो।
"हा माथो नागिरदों नोंलाय ?"
"जेबो नागिराखै मादै। हनै दुब्लियाव मोसौ दं। लांनो फैदों।"
गय बियोब्ला गावथʼ होफैनो हानाय नङा। थासʼ दांनाय आखाइ। ददेरे दंब्ला बिखौ होफैनो थिनहरगोन। बिब्दि सान्नानै मोब्लावानो बुंनायसै-
"फाथै दंदा ? गय खान्दिसे जालांनो हागौमोन।"
थिक बे समावनो फिसाजो रैमालीया गामिनिफ्राय फैनानै सिथला गाफैदोंमोनलʼ। फिसाजोखौ नुहरनानै बुंनायसै-
"नै रैमाली, हनै नोंदाया गय जालाङो नो। खान्दिसे खावनानै होफै।"
गैया, मोब्लाव सान्नाया जाफुङाखिसै। हाखु-दाखु गय खान्दिखौ खुगायाव सोनानै ब्लद ओंखारलाङो।
दिनै बिहा ग्रहवानो गाज्रि। सान्नायमानि जाफुंथाराखिसै। नङाब्ला बाजाराव लोगो मोन्नाय मानसिया बोरै एरायबोखो ? बाजाराव लोगो मोनबायोमोनब्ला ब्रा ब्रा लिंनानैब्लाबो साहा लोंहोनो हागौमोन।
दुब्लिनिफ्राय मोसौ लानानै गामियाव हाबहां जायोब्ला नुहरबाय ददेरे आरो हामबुरा बाजारनिफ्राय फैगासिनो दं। बारांगाबारी बारबोबाय। गोसोखौ इसे स्रां मोनो, नाथाय माबा मोनसे जाफुङैजों नांथे नांथे मोनो। मोसौखौ नाङा फाङा ज्राम- ज्राम ज्रुम-ज्रुम बुनानै दाब्रायनायसै नʼहालागै।

(जि)
ददेरेखौ लानानै गोदानै सानफिन्नो गोनां गोग्लैबाय गलʼवा। हाथायाव लोगो मोनखालि नʼहालागै लामासेमानि आबां-जाबां सानबोबाय थानांदो। दाबो हर गेजेर जालायनोसै सिन्था खालामब्लाबो आगोर मोनाखै।
मा नुनानै ददेरेया मोजां मोनमारखो ? गलʼनि आंगो सोंथिया बिनो। नʼ गैया, दर गैया, हा गैया, हु गैया मानसि ना मानसिलʼथार। नाथाय ददेरेया जाबाय सासे माहाजोननि फिसा। बिमा गदायाबा मा सान्दों ! बिमा बिफायाखि बे बाथ्राखो मिथिबाय ? गावथʼ खोनादों ददेरेखौ मोब्लावा मोजां मोनो होन्नानै। मोब्लावानो लांगोनबो। बिब्दिब्ला मा होन्नानै ददेरेया बिब्दि फाव खालामखो ? गलʼवा गावखौनो गाव फोथायनो हाया जायो।
हाथायाव नुनानै ददेरेनि नोजोरखौ गोसोखाङो गलʼवा। आयʼ मा एसे समायना ! ददेरेयादि बेबादि नायनो रोंगौ बेखौ गलʼवा सानफ्लाङाखैमोन। हाग्रा गेजेराव लोगो मोनब्ला बे मेगनजों नायाखैमोन ददेरेया। लोगोसे ददेरेनि बाथ्रा बुंनायनि राव देंखोआ मा एसे मिलौहाब, थावगा ! ददेरेनि बाथ्रानि देंखोखौ खोनाब्ला बेसेबा दिननिफ्रायनो गावनि असे खालामनानै लानाय बादि मोनो। बिनि गय जानानै थानाय जारौ-रौ गुस्थि, थै जागा-जागा फावदुर-दुर स्लिम-स्लिम खावलाइ, मैनि मेगन, बालें-फांदां, आखʼब मोनहाजासे खानाइ गासैखौबो गोसोखांनानै गलʼवा मोदोमखौ दुंहाव मोनो।
ददेरेखौ साबसिन नुयो जेब्ला बिनि मोखाङा बोराबसु बोराबसु जायो। गोसो थोनाय हिन्जावसानि मोहेरनाया मोजां मोन्नायनि मोनसे गुबै नुजाथि। बि समाव बिसोरनि माहरखौ गोथोंसिन नुयो। बाथ्राखौ बुंजोबाखैब्लाबो गलʼवा हमनो हायो ददेरेनि निस्थार मोजां मोन्नाय आरो गोसो थोनायखौ। गाव बादि सासे निखाउरिखौ ददेरेयादि मोजां मोन्नो हागौ बेखौ सिमाङावबो सानफ्लांनो लाजियो। नाथाय आयʼ समायना ददेरे.......। गलʼवा गोसोनि रंजानायजों दसे गिसिबथाबो।
दा गलʼनि थाखाय गेदेर जाथाया जाबाय ददेरेनि मोजां मोन्नायखौ मा बादि आजावनो बेसो। नʼखराव जोबनो थाङै जाथाइ। फंबाय सासेनि आखायाव नʼखरखौ हगारनो हानाय जायाखै। उन्दैनिफ्राय खामानि गोसा मावफेराखै। फराय होदोंमोन, नाथाय माइनारीयाव थांज्रांनानै गारबाय। दा गाव गैयाब्ला गाज्रि लामाजोंसो आगान सुरो नामा बेखौबो गिनो गोनां। साहा बागान खाथि-खालानि सुबुंनि आबहावाया मोजां नङा। लोंनाय-जानायनिलʼ दावराव-दावसि। आसोल खोन्थाया जाबाय गथʼ-गथाय मोजां लामा मोन्नांगौब्ला सामाजारि आबहावाया मोजां जानांगौ। गाज्रि लोगोजों थादेरब्ला गथʼफोरा गाज्रि जालाङो। गाव हायाब्लाबो फंबायखौ फोरोंनो नाजादोंमोन। नाथाय बिबो जाजोबाखिसै। बिनि थाखायनो गेजेर गेजेर दुखु मोनो। बिमायाबो दा सिं गंदाबबाय, बोराया टाइफयेड बेरामजों नाख्रेब जानानै आथिं लोरगिया जानानै थाबाय। बारा गोसा खामानि मावनो हालिया। थेवब्लाबो दाला-सान्द्रि हेबनानै गेजेर गेजेर बागान बाजाराव फानहरो।
गोनांथार जायोब्ला दाहोना सासे हमनो नांगोन, गलʼवा सानो। फंबाया लोगोआव हेफाजाह होब्लानो मावनो हागोन।
गोदो बेसेबा आरामै मोनजादोंमोन। गोसोखाङो गलʼवा, गाबनो ओंखारो। गय-फाथै, नारें-खमब्लानि बागान, गायनो-फुनो मोन्नाय हा। नांगौ होनबानो बिफाया रां-खाउरि हरोमोन। दिनै लेखा बायनांगौ होनब्लानो हायजें जावब्रब, गाबोन जि बायनांगौ होनब्ला फाथै खाब्रब, हालदै जावब्रब खालामोमोन। बुंनो गोनांब्ला बै समाव नारेंगुरीयाव बयनिखुरैबो गलʼवानो सुखुयै मोनजादोंमोन। नाथाय फरायनो थाहैनानै गाज्रि लोगोजों लोगो नांनानै गावनि फरायनायाबो आसʼखान्दा जादों।
मोनसे खोथायाव गलʼवा मोजां मोनबाय। अफिसा जाबाय नʼ सेरावनो। नंखायनो गेजेर गेजेर नʼखरखौ नायसʼफैनो हागोन। हाग्रा खाथिनि मानसि होन्नानैनो गलʼखै साख्रीयाव लेंदों। गलʼनि बरादा दा हाग्राजोंनो गेलेफिन्नांबाय। दिनै जिब्रै बोसोर हाग्रा सिं सिं हाबखोमा थांखोमा मै-जुनाद गावखोमानानै दा बै मै-जुनादखौनो गोदो गावबादि माहुरारिनि आखाइनिफ्राय रैखा खालामनो गोनां गोग्लैबाय। गʼसाइनि रिफिनाय ! हमनो हाया। सोर मिथिगौमोन बिसोरनि जिउखौ फोथैनानै माइरं जाग्रा बि सासे मानसियानो दिनै बिसोरनि जिउखौ फोथांनानै माइरं मोनजागोन होन्नानै ?
गलʼआ फोरासित खालामनो गोनांबो दङʼ- गावनो सानो। जिब्रै बोसोरनि गेजेराव बेसेबांदि- मै , अमा गावथारखो बिनि हिसाब गैया। बेफोर फाफखौ माब्ला सुखनो ? गावनाय समाव मैया जा बायदि ज्लिउ ज्लिउ नायनानै अनथाव-बाथाव गाबो, मेगनाव मोदै गयो ! आयʼ ! बेसेबांबा निस्थुर खामानिमार बे। नाथाय राहाया मामोन ? माजों थांनानै थानोमोन ? गलʼवा हारसिंनो सोंफिनो। दिनै बै मै जुनादखौ मालाय मैहुरारि आखाइनिफ्रायनो लाखिनो हायोब्ला हयथʼ गोदोनि फाफा दानगारजागोन। बेखायनो बे साख्रिखौ मावथारनांगोन सानथारो गलʼवा।
आरो ददेरे.......। ददेरेखौ बि हाबा लागोन। ददेरेखौ हाबा लायोब्ला नʼवावनो गालांगोन। अफिसनि कʼवार्टाराव दोना।
गलʼवा इयुनाव ददेरेखौ लानानै मोनसे गोदान संसार जानायनि सावगारि गोसोआवनो लायो।
सोरांसै सोरांसै माब्ला उन्दुलांबाय गलʼवा खोन्था रोङाखै। फुङाव बिमाया फोजाब्लासो बेरगʼ नायखाङो, अब्ला साना द्लाम जौबायमोन। खोमाया अब्लाबो रिंखांबाय थायो हर हरसे दामनाय सावथालफोरनि मदलनि सोदोब, झुमुर मोसानायनि गांग्रिं गाबनाय।

(जिसे)
नारेंगुरीयाव हरसेखौ मेगन मिसिबथाबनानै थायो। अखानायै फुंजा-सानजा नʼवाव फैफिनोब्ला ददेरेया गोसोखौ सिन्दां-बादां मोनो। खोथा होखानानैबो गलʼवा मानो नुजाफैदिया बेखौनो गोसोआव बांसिन नांनाय मोनो। नʼवाव सौफैनानैबो खामानिफोरखौनो मावनो गोसो जाया-जाया मोनगासिनो थायो।
बेखौनो गोसोथोनाय बुङो नामा ? ददेरेया गोसोजों सोंदावो। उन्दैनिफ्राय रावखौबो लानानै बिब्दि सिमां नुफेराखैमोन। दा माथो सान-हर जाब्लाबो-लोंब्लाबो मोनसेलʼ सान्नाय -सासे मानसिलʼ महर-मोखाङा खनले-खनले नुजाफैयो। एसेबां दिन जाबाय गलʼजों मोजाङै खाथियाव मोजाङै जʼनानै रायज्लायनो होनलायनो होन्न्नानै आसा खालामनाया। नाथाय दिनैसिम बे सान्नाया जाफुङाखै। ददेरेया बाला हामा गेजेराव बिबारबारि नागिरनायबादि मोनखाङो गावखौनो गाव। बै बिबारबारिया जेब्लाबो रोमै रोमै, मोनस्लाबै। आगाननै दावगाब्ला आगानसे फावसायफिनो। नाथाय आरो सानबैसे नेबावनांगोन।
र-र एसेबां दा-सानथʼ। ददेरेया गावखौनो होबथायो। गावदि गलʼखौ मोजां मोनो बिखौ गोसोआखि हमनो हाबाय ? जुदि हादोंब्ला गलʼनि गोसोआबा मा ? गलʼवाथʼ माब्लाबाबो गावखौ मोजां मोनो होन्नानै आरो गावबोथʼ गलʼनि सिगाङाव बुङाखै। बिदिब्ला दुसिया सोर ? नाथाय दाखालि बाजाराव लोगो मोनखालिनोथʼ गलʼवा मिथिनांगौमोन। हामबुरा आंखौ जंखायबाय थादों। आंथʼ बाजायाखै। नङा बेफोर जानाय नङा हामबुरखौ लानानै फरेष्ट अफिसावनो खेबसे थांथार नांगोन- बिब्दि सानथारो ददेरेया। जायखि जियानो सानथों- गलʼवानो जिउनि आंगो मोनजेन्नाय आरो जोबथारनाय लोगो जाथारनांगोन। बे ददेरेनि मिजिं।
गलʼवा साख्रि लाबाय- बे मोजांनि बाथ्रा। बेसेबां गोजोनथाव बाथ्रा। नाथाय साख्रि लाब्लाबो-लायाब्लाबो गलʼखौ सायखʼनाय जादोंमोन। बाराब्ला दाबारीखौ बुंथिनानैबाबो खारसʼनहैगौमोन ददेरेया।
सानजौफुनि ओंखाम एसे जाज्रांनानै उन्दुयै उन्दुयै बायदिसिना सानबाय थादोंमोन ददेरेया। माब्लाबानो दो उन्दुलांफ्लाङो आरो सिमां नुयो-
........जाहार गेजेराव बैसां बांला गंसे। दिन्दां-दां। सोरगिदिं हाग्रा-बंग्रा, दंफां लाइफांलʼथार। नʼवा थोरिनि। डाक बांलाबादि बंफां बाथाम दोनाय, इन्जुरा सुनै फुन्नाय। बे नʼनि लांगोना मोखांजों दैमा मोनसे। जिरि जिरि दै बोहैलांदों सानजानिफ्राय सोनाबथिं। दैमानि ओजों रुगुङाव एसे गुवार लांदां जायगा। अन्थाइ आरो बालाबारि। मै-मोसा लोगोसे गेलेदों, दै लोंज्लायदों। नʼनि सोरगिदिं लांगोना मोखांसिम बिबारबारि। मोदोम-बिबार, गʼलाप, बिलाइ फाख्रि बायदि बायदि। हाग्राबारियाव नʼनि सोरगिदिं बायदिमैया दावमा-दावसाया सलʼ खनदों। खोलो-खोलो बारनाय बारा बैसां बांला सायाव आलो आलो नांफैदों।
बैसां-बांलानि खामसालिनिफ्राय दैमा रुगुंसिम स्रां स्रां नुहरजोबो। गलʼजों ददेरेया खामसालियाव जʼगासिनो दं। ददेरेया गलʼनि खानाइ गोमोन नागिर-नागिर फुदों। लाजि गैयै बारा माब्लाबा ददेरेनि गेवस्राखानाय खानाइदोंखौ गलʼनि फाफ्लियाव बुबथिंलांदों। गलʼवा जेबो बुङाखै ददेरेनि खानाइखौ गावनि बिखायाव लामनानै दोनदों। हाग्रायाव सलʼ खनग्रा दावनि मादाव दाव खौऔ आरो हा फिसा हौवा दावा बांसिन खनसिनदों। मानैसो मैदेर लांगोना मोखांजों दै सेर सेर थांनो हमो। गामाखालि गिया-गिया ऐखालि गिफ्लांनानै गलʼजों गोबाख्रबजायो। हर्खाब बबेनिफ्राय फैनानै जोमैया अख्रांखौ साग्लोबफैयो। आरो नायै-नायैनो दसेनि लागैनो बारहुंखा। सारन्थाया बैसाङाव थरफा-थरनै सिरि फैबाय। गिदित गिदित।
"बारहुंखा फैबाय। नʼ सिङाव थुदो ददेरे सना ।"
ददेरेया मैदेरखौ गिखानानै दं ।गलʼवा हैसा मैसा खालामनायबादि बामखांनानै नʼ सिङाव लाङो आरो एमाव फुथुनो नागिरो। ददेरेया गलʼनि गोदोनायाव हमदिंलांदोंमोन। गाव एमाव गोलैनाय लोगो लोगो गलʼखौबो बोख्लायफायो। सानैबो लुथुर फुथुर जालायो। ददेरेया खेबसे गलʼखौ नार्सिनगारो। गलʼवाबो दाबोरसेनो ददेरेखौ बिखा सानिफ्राय बोख्लायनानै गावनि सिङाव खालामो आरो ददेरेनि खावलायाव खेबसे गाहामैनो अरनानै जखांफुङो।
"आयʼहाय आलौसो गारबाय।" ददेरेया सेंस्रायो। खावलाइखौ आलौबाय थानाय मोनो।
नाथाय बे समावनो दुम...। गेंब्लानाय खिरखिजों सोरबा गलʼखौ गावहरो। गलʼवा थैजों दुगैयो आरो लोगो लोगो लांगाब गोग्लैनानै थायो ।
ददेरेया आथावालि हस्रिखावो। गलʼखौ गावथारखांनानैबो सिलाया बबेबा खʼनाजों दुम दुम होनबाय थायो। ददेरेया हस्रि हस्रि गाबनो हमो।....
सामु लादाइ खन्नो होन्नानै हामबुरा लोगो जानो फैदोंमोन। फैनानै मिथिबाय ददेरेया उन्दुबाय थादों। दर फांथेनाय। जेला दर खाथियाव गसंहैयो अब्लानो खोनाबाय ददेरेया "आयʼ हाय आलौसो गारबाय" होन्नाय खोनायो। सानथिं बाथिं मा जाखो बिहालाय होन्नानै दराव दुमा-दुम सौवो। अब्ला बारा बारा हस्रिनानै गाबख्रावसिनबाय। दरखौ जोख्रावनो बायदि दुमा-दुम जोबाय थाब्ला ददेरेया सिरि मोनखाङो।
ददेरेया खरʼ गिदिंनाय मोनो। दरखौ खेंनानै होयोब्ला मोखाङा मोदैजों सिग्लाबजोबदों। आग्दाखैजानि खावलायाव मोज्लाय जोनाय बादि जारें रें जानानै दं। हामबुरा बिखौ खिन्थायो। अब्लाबो खावलाया आलौगायाखैमोन।

(जिनै)
गान्दा बिलोआव नाʼ सिखावफोरा एखनब्ला एखनब्ला उदखार खालामहैयो। जायनि थाखाय गोजोनसुला मि-जुनादफोरा गेलेनो आरो दै लोंनो हेंथा मोनो। फरेष्ट बिफाना गान्दा बिलोखौ सोरगिदिं पाक्का लुनानै बेंथेनो बिथांखि लांदों। मि-जुनादफोरनो अराय दिननि थाखाय दै दोनथुमनो। लोगोसे बिलोखौ नायथाव थाव खालामनो सोरगिदिं फांफा-फांनै बिबार बिफां आरो बिलो गेजेरावबो फामि बिबारनि बिफां गारस्रावनानै होदों।
मथनगुरीयाव थांनाय लामानि माइलबानि खुन्थियानिफ्राय सोनाब मोखाङै माइलनै लामा गोदान खोहोनो दा फरेष्टा आखायाव लादों। बे मास मोनसेया बेहायनो रेन्ज अफिसनि बांसिन कर्मसारिया थांगासिनो फैगासिनो। रेन्जारा गलʼखौनो लेबारफोरनि खाथियाव बांसिन थिनहरो। लेबाफोरनो रां रुफा बुजायनायनि बिबानाबो गलʼनावनो। बिनि खामानि-मावसुला आखु आरो गोहोखौ नुनानै मास मोन्नैनि उनावनो गेम अवासाराव प्रमʼसन होयो। आगोलनि गेम अवासार कालीपद चौधुरीया रङिया डिभिजनेल अफिसाव ट्रेन्सफार जालांबाय। कालीपद चौधुरीया सिलेटिया। दाननै उनावनो प्रमʼसन मोन्नायखौ नुनानै माखासे साफ्रासीया मेगन सानाय मोनो। रेन्जारनि थाखाय जेबो बुंनो हाया जायो।
खामानि लाखांनाय उनाव गलʼवा मोनसे गोदान अभिज्ञता मोनबाय। देरसिन खोथाया जादों- मास मोन्नै उनावनो माबोरै प्रमʼसन मोनखो बिनि थाखाय कर्मसारिफोरनि गेजेराव सावरायलायनाय। कर्मसारिफोरनि गेजेराव गावजों गाव गोसोफोरा गोरोबलाया। साफ्रोमनिबो गेजेराव दुर्नीतिया साग्लोबजोबनानै दं। सोर साफ्रासीया सोर बादि बादारिजों लोगो दंखोमायो बेफोरखौ गलʼवा हामफ्लांजोबनो हाबाय। अफिस सेरनि बांगाली सौरा बादारिजों गोरोबलायनानै दंफां फानखोमानाय खेबनै हमखांबाय। नाʼ गुरनो, मै गावहोनो गासैयावबो कन्ट्राक्ट दंखायो। अबश्ये गाव गोदोनिफ्रायनो एफा एनै मिथिखागौ। बेनि अनगायैबो काति-आघोन दानाव थोरि हानायनि पार्मिट होब्लाबो साफ्रासीफोरा गावबा गाव बाहागो लाफानाय नुनो मोनबाय। बिब्दिनोखि सरकारा हाग्रानि सम्पत्ति लाखिनो हायो ? जानो हागौ गलʼवा गावबो सासे मैहुरारीमोन। अब्लाबो बिहा रावबो साफ्रासीजों बिब्दि खातिर गैयामोन, लाखियामोनबो। मि-जुनादफोरखौ गलʼवा गावोमोन उदैनि थाखाय, निसायाव नङा एबा जौ सेरेफजों खाना जानो नङा। नाथाय थावननिफ्राय फैनाय हाकिम उकिलफोरा खातिरावनो हाबफैयोमोन आरो रेन्ज अफिस सेरनि इ. एन. डि. बांलायावनो खाना जानायमोन। बिब्दिब्ला जाहार खाथिनि दाब्ला गʼब्लामोना माफा मानै गावनानै जाफैनायाव मा दाय जानो हागौ ?
आरोबाव गुबुन मोनसे अभिज्ञताया गलʼनि गोसोखौ जेब्लाबो नांथे नांथे खालामो। गामि खाथिनि मिथिखानाय मैहुरारीफोरा गलʼखौ गाज्रि मेगनजों नायनो हमबाय। बिसोर सानो, गलʼवानो मैहुरारीमोन जेब्ला बिनो रेन्ज अफिसनो गासिबो बाथ्राखौ खोन्थाफुंजोबनानै होबाय। बे बाथ्राखौ एरसन्नानै होयो मेगन गोसा साफ्रासी माखासेया। गलʼनि थाखायनो दा हाग्रायाव हाबनो हालिया जाबाय। बेफोर बाथ्राखौ मिथियो बागान हाथायाव फैब्ला। साफा सानैया बुङो साख्रि मोन्नायखाय देरद्रायबाय नामा होन्नानै। मा होन्नानै गलʼवा मानसिफोरखौ बुजायनो राहा मोना जाबाय। गोदो गावबो मैहुरारीमोनब्लाबो रावबो साफ्रासीखौ मा सोंबावनो गोनां दं ? नाथाय दा बेफोरखौ साना-हवा गलʼखौलʼ "जत दʼस नन्द घʼस" बादि खालामबाय। दा मैहुरारीफोरनि जेदा जाबाय- 'साख्रि मोनैनि मोनफ्लांदों, नायगोन जोंबो' बिब्दियै।
उनहालागै बेवहाय साख्रि मावनायानो गोब्राब जागोन नामा सानलायलांबाय।
दिनैनि बाथ्रा। गलʼवा गान्दा बिलोनिफ्राय सानजौफुनि ओंखाम जानो होन्नानै बोरसिनि माथाउरीजों साइकेलजों फैगासिनो दंमोन। मैहुर (सलʼमा) मुस्री धरणी धर औवारी
आंनि बुंनो गोनां
मैहुर, बे सलʼमाया जाबाय आंनि लिरसोलोंदान आखाइनि गुबुन मोनसे रोंमोनथाय। नाथाय बेखौ सलʼमा जादों होन्नानै दुगानो हानाय आंहा गोहो गैया। मोगथांनि थार जाथाइनि सायाव फसंनाय नङाब्लाबो बे लामायाव सायखʼ जानाय जाथाया बरʼ सुबुं माहारिनिनो गोनां आरो अंगुबै जाथाइ होन्नानै आं सानो। बुंखानाया मोजां दि- बे सलʼमायाव बाहायनाय आखल आरो बिसोरनि आखुफोरा आंनि गोसोजों सोमजि होजाब्रʼबनायसो।
गोसो होदोंमोनब्लाबो नायफ्लाङै माखासे सोदोबफोरनि हांखो दाजाबनायाव गोरोन्थि थालांनो हागौ, नाथाय 'मैहुर'आ बरʼ थुनलाइनि थाखाय माबाफोर होदेरनो हायो नामा बेखौसो नायबिजिरनो फरायग्राफोरनि फाफ्लियाव हगारनाय जाबाय।
बिजाबखौ बहन्नायाव दिहुनगिरि मुस्री दामʼदर बसुमतारीनि अनगायैबो फंबाय सम्बर औवारी, श्रीकान्त गयारी, दुखित बरʼ आदा जादब स्वर्गियारी, दानीराम फादांगारी आरो म: सʼलेमान आली बिथांमोननि मदद आरो अराय थुलुंगाखौ आं जेब्लाबो बावनो हानाय नङा।
कʼक्राझार कलेजनि मानिनां प्र: मनʼरन्जन लाहारी बिथाङा बे सलʼमाखौ गावनि बेसेनगोनां समखौ गारलायनानै नायबिजिरनानै हरनायनि थाखाय बिथांनि सेरावबो आं अराय खरʼ गंग्लायो।
उनथाराव बैराथी प्रेसनि मावथिफोरजों लोगोसे मानिजाथाव मुस्री बेणुधर बसुमतारीनो आं गोसो सिंनिफ्राय आंनि सिबिनाय आरो अन्नायखौ होनांगोन; मानोना बिथाङा गोसो होवामोनब्ला बे बिजाबा थाबै नुजाथिनाय नङामोन।
सोमलिगुदि मुस्री धरणी धर औवारी
सेप्टेमबर, 1980 माइथाइ।


से
साना द्लामैनो जौरांबायमोन।
मानास हाग्रामायाव खुस्रा फिथाइ मोनग्लांनाय बोथोर। गलʼवा फंबाय मलʼनि आखायाव हालखौ गथायनानै नʼ फार्से मोखां जालाङो। बिमा बुरैखौ लामा नायालासिनो गावनो खुरब्रबनानै ओंखाम इसे जानायसै। बेनिफ्राय आगोमा सिखाव सिलाइ गंसेखौ लानानै बोरसि दैमासिम आगान सुरनो हमो। फाफ्लियाव सुंथाब-थाबै हʼरनाय जलंगा गांसे, बेथारी मोनथामनि थर्स गोजाम गंसे, सिखा गंसे, सिलाइ गुलि आरो गाव सोबखोन्दा बिरि थरनैसो लादों। उदिसा जाबाय मै गावनाय। अमा मोनब्लाबो जायो। जायखि जाया मोनजानायनि राहा मोनब्लानो जाबाय।
गामिनिफ्राय बोसरि दैमाया बारा गोजान नङा। फारलंनैयानो जास्लाबा। मानास हाग्रामाजों सिथाबनानै थानाय बोरसि सेरनि बरʼ गामि होनब्लाथाय गलʼमोन्नि नारेंगुरीयानोसै। साहा मानास जाहार, खोलाहा गोदान गोदानै फैनाय सौरा मुसलमान गामि एलेंगामारी, राघब बिल बायदि बायदि। सानजाहा गामिजों नांजाबनाया बांसोबारी फरेष्ट रेन्ज अफिस, बेनि किलʼमिटारसे सानजाहा फाटेमा बादचाह बागान।फरेष्ट रेन्ज अफिस मोखांनि साहा थोंजों थांनाय लामायानो जाबाय मथनगुरीयाव सौहैनाय लामा। पुष आरो मागो दानाव बेवहायनो हाजार हाजार मानसिया पिकनिक जानो थाङो। गामिनि सोनाबथिङै बोरसि सेर सेर सा-खोला माथाउरि दोंसे दं। बेखौ बारनानै आगाननैसो थांब्लानो दै सेराव फरेष्टनि बिट नʼ गंसे मोनो। बेवहाय गेजेर गेजेर साफा सानै साफ्रासी थायो। नाथाय बांसिनानो रेन्ज अफिसावसो थाफैयो। सानसेखालि हर गेजेराव मैदेरा फैनानै बिट नʼखौ नारखेलांदोंमोन। बागाननि कुलि लाइननिफ्राय दारु आरो लोगोसे हरनि थाखाय मोदाइजो लाफादोंमोन नो, मैदेरा सिगिनानै हरसि हरला होखारहरफिनगारदों। गलʼवा बिट अफिसाव थाग्रा साफ्रासी फोरनि उदै बिबु मिथिखाजोबगौ। मा समाव थायो मा समाव थाया बेफोर गासैबो खौराङा गलʼनि खोमा गुदियावनो थाखायो।
गलʼवा बोरसि सेर सेर साहाफार्से थांनो हमो। गाहाय दैनि सानजाहा सोनाब रुगुं फारनैयावबो बेसेबा गुवार बालाबारि। खासि, जाववा बिफांजों बुंफोबजोबबाय। रुगुं फारनैनि बालाबारिखौ हमफायोब्ला बोरसिया से किलʼमिटारसो गुवार जागोन। दैज्लाङाव बालाबारियाव लोमसावजोबो। अब्ला बोरसिनि महरा गिलु-बालु महर लायो।
खासि बिदां गाग्लेम गाग्लेम थांहोलाङो गलʼवा। खासि बिबारा बागुरुम्बा मोसाफुंदों, बावस्रोम बारनाय गोजोन बारजों। बिसोरखौ नुनानै लाजियै दैथुनाबो हयथʼ जाबा दाजा बाज्लʼनो गाराखै, दावसेन-दावलाया गलʼलʼ नायग्दावबाय थादों। हयथʼ बिनिखायनो हेलासि दंफांनि बिलाइफोराबो जʼथा खबदों।
सानजौफु समाव मि-जुनादफोरा बोरसियाव दै लोङो, गेलेयो। बोसरिनि बोरजों बिसोरनि मेंग्लिनाय देहाया गोजोनग्लायो। नङा माथो, गलʼवा गोसोखाङो गोदोनि बोराय-बुरै बुंलांनाय बाथ्राफोरखौ। गोदो बोरसि सेराव बरʼ गामि गोजामोन। फुंनि, सानजौफुनि बोरसि गाथोनाव मोसौ थुखैनाय, दुगैनाय-लोबनाय जेब्लाबो गोम-गोममोन। बेबादि सानजौफु समब्ला गामिनि बोराय-बेन्थ, सेंग्रा सिख्ला, खुदियाफोर मोसौ लावखार गासैबो जʼ जाफैनायमोन बोरसि गाथोनाव। बै समाव मोसौ लावखारफोरनि सिफुं दामनाय आरो सुदेम दामनाय आरो सुदेम देंखोनि सेरजा हुनाय बेसेबांबा समायना रमायनामोन।
बोरसिया दिनैसिम बोहैयो। स्राय स्राय। बेनि दैया गुसुथार। बरफ बायदि। मेसेंब्ला जिबौ गोथै बायदि गोग्लैसोनानै थायो, नाथाय दैज्लांब्ला मा नायनो रौ-रौ, रा-रा हाजो खरʼनिफ्राय होग्लाबबोयो, हायेनारिखौ जै खालामनो। बे समाव मैखोम मैखोम दंफां लाइफां बुखुनानै लाबोयो जाहार गेजेरनिफ्राय बोबथिं-बोबथां। अब्ला बोरसि सेरनि मानसिफोरा देरहाबाय। बेसेन गोसा दंफां जेरै- साल, सेगुन, खैसिं, सिसु, गाम्बारी, हलक, सिदा बायदिखौ हमनानै बोखाङो। गाव गाव हमनायखौ दामोल खालामानानै दोनो। बन-लाइ फानो, खामानियाव फैनायखौ नʼवाव फोनाङो। माब्लाबा माब्लाबा मि-जुनादफोराबो गोजावबोयो। गोथाङैबो गोथैबो। आय ! गिलुबालु बोरसिनि बानाया।
बोरसिया मोनसे बोहैथि जारिमिन। साहा गंगार हाजोनिफ्राय बेनि बोहैथि दैया दिनैसिम हाजोवारी बरʼफोरनि रादाब बुथुमनानै लाबोयो। गावजों गाव सिनायलायनो हायैयावनो गोदो हाजोवारी (बरʼ) गंगारफोरजों नांलाय खमलाय जादोंमोननो। गंगार राजानि सान्थ्रिफोरा जोंनि गाम्बारी सिख्लाखौ मोदाइ हिन्जावैसो नुदोंमोन। बोराइ-बुरिया आसि खिन्थालांदों बोरसि सेरनि सोनाबारि रिजार्भाव थानाय थोरै गजʼनि हा-दावदाबा जेबो नङा, बियो गोदो बरʼ जोहोलावफोरा गंगार सान्थ्रिफोरनि खरʼ दानसʼनानै फबलांनायसो। आयʼ ! सिथोर-बाथोर गोजांस्रिव मोनालायनाय।
जारिमिना बोरसिनि खोन्थाखौ बुङा। नाथाय बोरसियानो हायेनारी बरʼफोरनि आंगो दैमामोन। बेयो दैमा नङा जेनिबा हाजो खरʼवाव थानाय सिब्राइ-सिब्रुइया थिनहरनाय नायग्दिंगिरिसो। नंगौ, 'बोरसिया सिब्राइ-सिब्रुइनि बोर-सि, माने गोथार बोर।' साहा गंगार हाजो बारखांमारनो हायेनाव बबे दैमाया मोन्नै दालायाव गावस्रादों, बिनि मोनसेयानो जाबाय मानास एबा मोनासो। बियो कामरुप गʼवालपारानि सिमनाजों थांदों। बै मोनासो दैमा गाथोनावनो सानसे समाव बिजनी खाथि फाथैबारी गामिनि सानै बिहारु गोनां नैदारी सिख्लाया फाउग्रि खावखानानै नावजों मानसि बारहोग्रामोन। बोराय बुरिया बुंलांदों, नौदारी सिख्लायानो बोरसि गाथोनखौबो लादोंमोन होन्नानै। दिनै मानास आरो बोरसि दैमाया सासेलʼ नौदारीनि खोन्थाखौ गोसोखांहोवा, बियो बुंथियो- गाम्बारी, बिर्गोश्री सिख्ला आरो जाउलीया देवाननि गोहो बोलो देरहासाद फावखौ। रिंखांहोयो ज्रिं-ज्रिं ज्रां-ज्रां गाग्रिं गान्नानै गराइ खारनाय इष्ट इण्डिया कम्पानिनि सान्थ्रि डगर पेनलʼजों बिर्गोश्री सिख्लाया दावहा नांनाय, सिबसन सिबसन दाहाल थुंग्री सिबनायखौ। नाथाय अन्थाइ बिखा डगर पेनलʼनि सान्थ्रि सासेया दैमायाव दै लोंफिनाय समावनो दुम गावथारो बिर्गोश्री सिख्लाखौ। आयʼ! बरʼ सिख्ला, नोंसोर जेब्लाबो फुजिजाथाव। बिखायनो खोमा-एखनब्ला एखनब्ला हʼर गेजेर समाव आयʼ आइफोर आफाफोर, रैखा खालाम, रैखा खालाम आंखौ, होन्नानै बोरसि गेजेराव मोदाइ हिन्जावा हस्रि हस्रि गाबो होन्नानै बोराय बुरिया बुंलांदों।
जारिमिना फोलाब्लाबो बरʼ हारिया फोलानो हाया, फोलानो हाया। गलʼनि गोसोवा। गलʼवा गावहाबो गोसोआव दं, सानसे समाव बे बोरसि सेराव बरʼ गामिलʼ मोन। गामि दाबफ्रोमावबो गाजा-गोमजायै खेराइ-गार्जा होयोमोन। बिखौ खिन्थालांनायखौ गोसोआव दं। बै समावलायनो बरʼ गामि गामि गार्जा, खेराइसालियाव फैनानै सासे खुरु ब्रेव ब्रेव बोराया राइजोफोरजों जौ लोंफायोमोन। बोरायखौ बयबो सिनायो, नाथाय बिनि थाग्रा जायगाखौ रावबो मिथिया। जौ सेरेफ लोंनाय समावनो बोराया खिन्थायो, देग्लाय माय-दै जागोनखि जाया, लोमजानाय-साजानाया बारा जागोन एबा राइजोनि गेजेराव सुखु-दुखुवा मा महर लागोन बेफोरखौ। लोङै-जायै बोराया थाङोमोन। बोराया जेरै बुंनाय एरैनो फलियोमोन होन्नानै बोराय बुरिया बुंलाङो। नाथाय सानसे समाव राम सिंहनि रां सैमाया बोरसि सेरनि बरʼफोरखौ उदखार खालामो। जायनि थाखाय बरʼफोरा हाजो खरʼ खरʼ खारखोनो गोनां जायो आरो खायसेया जाहार गेजेर गेजेर एरसो खोमानाङो। बेनि बेसेबा उनाव आहʼमफोरनि समावनो मानफोर हाबफैनायावबो बोरसि सेरनि बरʼफ्रा सेरखाय-बेरखाय खारनाङो। बेनि उनाव जायफोर दा थालाङो बिसोरो खेराइ-गार्जा होनो बावलांबाय। जायनि थाखाय हयथʼ बोरसिया गिलुबालु लामा लाबोदों आरो बरʼ गामि माखासेखौ खारग्लुंहोबोदों। गलʼवा हां गोलाव लायो, दुखु मोनखाङो। मानोना बै बानायाव बिसोरनि हा-हु, बारि-बागान गासैखौबो बुर्ल्लुंबुथुर बिखायाव फोजावहरनांदों। दिनै गलʼवा गैजारोङा। सानफा मोनजानाय सानफा मोनजायै। बोराइ- बुरै सानै, जिबा बोसोरनि देरफ्लं लाउफ्लं मलʼ बिसोरखौनो फिसिनो हालिया जालांबाय।
बेफोरखौ सानलांबाय थानायावनो गलʼवा माब्लाबा बिट नʼखौ बारलांनानै बेसेबा साहा दावलांबाय। एसे लांदां जायगा मोन्नानै दै सेरनि अन्थाइ सायाव जनायसै। सिसु दंफांनि साया। आलो आलो बोरसिनि गोजोन बार। सानसुथिर जानायखाय एसे जिरायनायानो हामगोन सानबाय गलʼवा। बिरि थरसे खुगायाव लानानै खोन्थाखौ गोसोखांबावो। गलʼवा बोरसिखौ दिनै जेन गोदान मेगनै नायनो सम मोन्दों। मिथिंगाखौ गलʼवा अन्नायनि मेगनजों नायनो बावलांबाय। मि-जुनाद गावथारै गावथारै बिनि बिखाया अन्थाइ महर लालांबाय। गलʼनि मेगनाव दिनै मोदै गलिया। बिनि मेगना जेब्लाबो सोरखौबा जानो बायदि जारें रें गिथाव-बाथाव। नाथाय बै मिथिंगाजोंनो थांनानै दं बियो। जिउनि नैजिबा बोसोर बैसोयाव थांनानै थानाय बे लामाखौ लानाय बे लामाया जोबोद जेंना, हेब्रे-मेब्रे। अब्लाबाबो बियो गारनो हाया। बे लामाजोंनों थांनांगोन। नैजिबा बोसोरनि खैरोम-दैरोम अभिग्यता एबा गोसोनि मेनथाया बिखौ फोरोंबाय दि- संसाराव थांनानै थानांगौब्ला सोरखौबा बुथारखानांगोन। संसाराव मालायखौ फोथांनो थाखायनो खायसेबा उजिनांगौ जिउ गारनो। दिनै सोदोमस्रिनि मुगायाव हारिया हारिखौ, गोनाङा गैयैखौ, बोलो गोनाङा गेजेनखौ, गेदेरा उन्दैखौ जेब्लाबो नारसिन्नाय नुनो मोनो। बेनोखि संसारनि हुदा ? नेम खान्थि ? जायखौ सुबुं माहारिया नंगौ होन्नानै गनायबाय।
थांनानै थानाय लामाया बोरसि बादिनो बेंखा-बेंखि, नाथाय बोरसिनि मुङाखि गुबुनारिफोर बुंनायबायदि 'बेकी'मोन ? नङा गलʼवा खोनांदों बोराय सासे बुंलांनाय सलʼखौ- बै समाव हेष्टिं साहाबा बांसोबारीयाव चाहा बागान खालामनो हा नायस्रांफैदोंमोन। बांसोबारीनि हाखौ नायनो थाखाय बोरसि सेर सेर मैदेराव गाखोनानै फैयोब्ला सासे बरʼ बोरायखौ दै सेराव जʼनानै खाफाल हमबाय थानाय नुयो। साहेबा इंराजी रावजोंनो बोराइखौ सोङो- "नै बोराइ नोंलाय मा जिंगा सिहाबबाय थाखो ?" बोराया बाग्दावखाङो। हर्खाबै बेबायदि बुजिया सोमजिया सोंनायाव बोराया गाव गोसोजों बोरसिनि बोरनायखौ दुखु खालामनानै दिनैसिम नों मानो बेङाखै होनाबाय थादोंमोन। बाग्दावखांनानै बोराया बे बेङाखै सोदोबखौनो गोसायै बुंफ्राङो। साहाबा सान्नायसै बोराया थारै दैमानि मुंखौ बुंदों होन्नानै। बेनिफ्रायनो बे बेङाखै-बेङाखि-बेंखि-बेकी बुंलाङो होन्नानै बरʼफोरा बुङो।
गलʼवाबो सानो बोरसिया दिनैबो बेङाखै। नङाब्ला बिसोरनि दुखुवा मानो जोबा ?
अब्लाबो गलʼवा जान्जि खाफ्रानांगोन। संसाराव सुखु मोन्नांगौब्ला दुखु खालामनांगोन। बिब्दि सानमारनो थाब गसंखाङो आरो जाहार गेजेराव हाबलाङो। अब्ला साना इसे देदेनहांबाय।
गलʼनि उदिसा जाबाय गाण्डा बिलोनिसिम। बै बिलोयाव मि-जुनादा गेलेबाय थायो। गाण्डा बिलो खाथिनि खुस्राबारीयाव मैफोरा खुस्रा फिथाइ जायो।
फरेष्टनि मानसिफोरा हाग्रायाव अर सावनानै होनायलाय हाग्रा फिसा आरो थुरि गोरानफोरा खामलाबजोबदों। बिनिखायनो हाग्रा सिं-सिं थाबायनो आराम जादों। ओरैनोब्लाबो गलʼवा गिथारा। मा हर, मा सान आखायाव सिलाइ थाब्लाथाय गलʼनो रावखौबो नांलाया। मानास हाग्रामानि फांफ्रोमबो दंफां, दोंफ्रोमबो लेवा बिफां, साल-सेगुन्नि बिलाइ मोसानायखौ मिथिखाजोब्बाय। दिनैसिम जिथाम बोसोर बे खामानियावनो गिदिंगासिनो। बिनि मेगनाव नुफ्लांबा मासेबो मै अमा खारगʼवा। एखनब्ला एखनब्ला बोल्लाजोंनो गावथारो। नाथाय जाहार गेजेराव हाबब्लाथाय सिलाइखौ लाफायो। नʼ सेराव माय-फाथो जानो थांब्लासो बोल्लाजों गावो।
खैसिं बिफांनि गुदिनि हाग्रा जिङाव बिलाइ गोरान गाबनाय खोनानानै मोजाङै नायहरो गलʼवा। नाथाय नेउलाइसो। दिनै जात्राया मोजां जाला- नंबाय गलʼवा। जाहार गेजेराव दाउ खौऔ गाबदों। मोख्राफोर दंफां दालायाव गलʼखौ नुनानै फाव खिन्थिहरदों। बे समाव गाण्डा बिलोथिं दावराव-दावसि खोनायो। बियो सानबाय सोरबाफोर ना गुरदों। नाथाय साफ्रासीफोरा मिथिदोंब्ला होख्रांगोन। होख्रांनायलʼ नङा, बुलाय सोलाय खालामनानै अफिसाव खानानैबो लाङो। एसे खोमा सुबावो गलʼवा आरो लासै लासै दावगालांबाय थायो। गाण्डा बिलोसिम माइल खावसेलʼ जासिगोन। गाण्डा बिलोनिफ्राय खासिबारीयारी आरो घिलाझारारीफोरा दंगʼ जावनानै लांदों।
बाग्दावखांनायबादि थायो गलʼवा। सासे बरʼ हिन्जाव खारबोगासिनो दङ। जाहार गेजेराव बिब्दि खारबोनाया सोर बिलाइ ? मोदाइ ना मानसि ? नुमारनो गलʼवा खुस्रा बिफां गुदियाव गसंनानै मोजाङै नायहरबाय थायो। खारबोनाय हिन्जावा बिनिफार्सेनो फैगासिनो दङ। बियो उनथिं नायहरफा नायहरफा खारबोदों। गलʼवा दंफां गुदियाव आन्दों थायो। इसे खाथि सफैब्ला बियो सिनायहरबाय दि खासिबारीनि लान्था माहाजोननि फिसाजो गलʼ सान्नायानो जामारबाय। साफ्रासीफोरा ना गुरनायखौ होसोखादों, नङाब्ला हाब्रु नांलायनाय दखना गिसि गान्नानै ददेरेया मानो खारबोनांगौ जाखो ? आरो जिदु साफ्रासीफोरा ददेरेखौ उन उन होसोबोदंब्ला गलʼवा गावबोथ हमजाफागोन, बेखौ सान्नानै मा खालामनो, मा मानो जायो। ददेरेया खाथियाव सफैथारबाय। खैसिं दंफां फांसेनि गुदियाव हां थोनो थोनो गसंथʼनानै बबेथिं थांनो नायग्दिंनो हमो। गलʼवा थानो हायैनि राव हरनायसै- "नों ददेरे नङा ? मा जादों ददेरे ?" ददेरेया फिन हरनो हायाखै। खुन्थि-खुन्थां हाग्रा गेजेराव खारनानै मेंदों हां थिफुं थिफुं जादों। हर्खाब गलʼनि राव हरनायाव बाग्दावसिन्नायबादि जायो आरो गिनानै खारफिन्नो नाजायो। नाथाय लेवा बिफाङाव हेब्रेनानै मेंनाय देहाजों हायाव जलदब गोग्लैयो।
"दाखार, दाखार ददेरे ! रावबो नङा, आं गलʼसो। नारेंगुरीनि।' बिब्दि बुंनानै ददेरेनि फार्से खारनो हमो। ददेरेया गलʼनि बाथ्राखौ खोनाफा माफा खोनानानै गसंथायो। नाथाय खरʼनि गिदिंनाय मोन्नानै जायगायावनो गोग्लैग्रुबो। खाथियाव मोनहैनानै मा खालामनो मा मानो जाबाय थायो गलʼवा। ददेराया फित जादों। खाथियाव दैबो गैया। बोरसि दैमासिम खमैबो फारलंबासो थांनांगोन। बे समाव खरʼवाव दै दासोमनो मोनोब्ला हामगौमोन। मा खालामगोन मा मागोन गलʼवा गावनि जलʼङाखौनो आजरायनानै गिसिबबादि सिबनो हमो। नायथिं-नायथा खालामनायावनो दै-लेवा फांसे नुहरनायसै। हाखु-दाखु थांनानै हां खनसेयैनो सिङावबो सायावबो दानसʼनानै लाबोयो। दै लेवानि बिदैखौ ददेरेनि खरʼवाव सेबनानै होयो। दै लेवानिफ्राय बालथिं गेजेरसेसो बिदै ओंखारनायसै। बिब्दिनो घन्टा खावसे गिसिब सिबलाय, दै लेवानि बिदै सेबलाय खालामबाय थानायाव ददेरेया लासैनो नायखाङो। गियान फैखांनाय नुनानै गलʼवा गुरै रावै सोङो- "इसे मोजां मोनबाय ना ददेरे ?" ददेरेया जेबो फिनाखैसै। मालाय हौवा मानसि सासेनि सिगाङाव बिब्दि गोग्लैसोमनानै थानायाव हयथʼ लाजिखांदों। हाखु-दाखु जखांनानै सोरगिदिं मेगन फिदिङो ददेरेया।
"खरʼखौ गिदिंगानाय मोनाखै ?" गावनि जलंगायाव थर्स, सिखा आरो सिलाइ गुलीफोरखौ सोयै सोयै गलʼवा सोंफिनो।
"इसे आराम मोन्दों।" ददेराया फिनो।
"नों मा जानानै ब्यावहाय सोफैनाय ? गोसोआव गोग्लैयोना ?"
"ओं।" गावनि दखʼनाखौ आबोद खालामनानै फिनो।
"ना गुरनो फैदोंमोन नङा होमबा?"
" औ। साफ्रासीफोरा मैदेर माब्रै माबासो लानानै बिलोयाव बेंखन फैजोबदोंमोन। जाइ जेरै हागौ एरैनो सेरखाय-फेरखाय खारलांदों। जों सानै साथामसो हिन्जावसाफोर खारदोंमोन। उन उन साफ्रासीफोरा होसोबोबाय थायो। बिसोरखौ हमनो मोनबाय खोमा। आंखौबो सासेया हमख्रबदोंमोन। बिनि आखलखौ गाज्रि मोन्नानै आं आसियाव गाहामैनो अरनानै होबोदों। बिनिफ्राय बियो होसोयाखैसै।"
"नङा ददेरे। बियो सोरखौबा लोगो लानानै होसोबोबावनो हागौ, जों बोरसि फार्से थांदिनि थौ।"
गलʼनि लिंनायाव ददेरेया गलʼनि उन उन थाबायनो हमो। अब्ला साना द्लामैनो देदेनबायमोन।
"आं मोनफ्लाङामोनब्ला नों हार्सिङै बे जाहार गेजेरनिफ्राय नʼसिम सौसिलांनो हागौमोन ना ददेरे ?"
"आनान गसायासो मिथिगौ।"

" नों नʼ फार्से खारलांनो गारनानै एफाग्राब जाहार गेजेरजों मानो खारबोनायमोन? जों दा नोंसोरनि गामिनिफ्राय माइलथामसो गोजानाव दङʼ।"
"आं आन्दायदोंमोन आदा। आं नʼ फार्से खारनाय बायदि मोनदोंमोन।"
"जों दा सानथिं-बाथिं हाग्रानिफ्राय ओंखारलांनो हानाय नङा। फरेष्टनि मानसिफोरा फरेष्ट सिमायाव डिउटि होबाय थागोन आरो नोंखौबो नागिरबोनो हागौ।"
"आंखौ नʼसिम दोनलां थारनांगोन आदा।"
"बोरसि सेराव दसे जिरायनांगोन ददेरे। खोमसि खोमसि थाङाब्ला आंहाबो गिनांगौ दङʼ। आं मैहुरावसो फैदोंमोन।"
ददेरे गलʼखौ आगोलनिफ्रायनो मैहुरारी होन्नानै खोनाखादोंमोन। मानसिखौ सिनायनो हायोब्लाबो सानसेबो राव होलायनाय जायाखै। ददेरेखौ माबा सानहाब्बाय थानाय नुनानै गलʼवा एग्दावनो लुबैयो- ''नों दा सासे अन्थाइ बिखा मैहुरारीनि आखायाव गोग्लैबाय। साफ्रासी फोरनिख्रुइ आंसो गाज्रिसिन।" बिब्दि बुंनानै ददेरेनि मोखाङाव उनफिन्नानै नायहरो गलʼवा। मेगनजों मेगन गोग्लैयो। ददेरेया मोखां सोम सोम जायो। नाथाय जेबो बुंफिनाखैसै।
बिसोरो जेब्ला दैमा सेर मोनो अब्ला साना सोनाब अख्राङाव सिन्दुर सारफावबायमोन। खासि बिबारा मोनाबिलिनि सुदेम बारजों बायदेमग्लाइ-सिदेमग्लाइ मोसाग्लांदों। हांसो सिलारि आरो दावमा-दावसाफोरा जाहार फार्से बिरबोनो हमदों गाव गावनि थाग्रा जायगाखौ होसोनानै। ददेरेखौ दुगैस्रांनानै लानो थिनो आरो गलʼवा खुगायाव बिरि थʼसे लगायनानै लायो।
दिनै सानसेया फेलें जामारबाय गलʼनि मिजिङा। जाहार गेजेराव माखौ लोगो मोन्नांगौ माखौ मोनखो। सोरबा खोनायोब्ला एबा सोरनोबा बे जाथाइखौ खिन्थाब्ला रावबो गोसो फोथानया नङा।
दखʼना सिग्लाबनायैनो दैनिफ्राय बोरियाव गाखोबोनायखौ नुनानै गलʼआ बुंबाय- "खासिबारीयाव हाबनानै दखʼनाखौ सेबनानै लानो हाया होम्बा?"
ददेरेया लाजिखांनाय मोनो। गलʼनि बेबादि आब्रा सोंनायाव। बियो जेबो बुंफिनाखैसै।
खासिबारीसिम दा बबे लामाजों थांनांगौ बेसो जाबाय गिदि जार्ल्लाया। नारेंगुरीजों थांब्लाबो फरेष्ट अफिस खाथिजोंसो थांनांगोन। नारेंगुरीनिफ्राय खासिबारीसिम माइलनै खावसे जागोन। बिसोर दा जा जायगायाव दं बेनिफ्राय नारेंगुरीसिम माइलनैसो जागोन। बेनिखायनो दैमा सेर सेर खोलाफार्से फैनायखौनो हामगोन नुनानै गलʼआ ददेरेखौ लिङो। सानैबो थाबायनो हमो।
"जोंनि बरʼफोरा हाग्रा-बंग्राजोंनो दिन थांसिगोन नामा दालाय ?"
" इसे सान्नानै नायनाय ददेरे-दिनैनि सोदोमस्रिनि मुगायावनो जोंनि बरʼफोरा हाग्रानि ना, मै, फिथाइ-सामथाइ, मैगं-थाइगं, बन, लाइ फोरजोंनो दावहाहगनांनो गाराखै। सेमोन लन्थि मैगं खानो थांनायाव फरेष्टारफोरजों बुज्लायलायनाय जादोंमोन । हाग्रानि दंफां -लाइफां, ना, मै गावथारखोमानायखौ बरʼवा दिनैसिम गारनो हायाखै । नों नाय ददेरे, बांसिन बरʼवानो हाजो खरʼ खरʼ, हाग्रा सेर सेर थानो मोजां मोनो । नʼ-बां लुयो, गामि खुङो । साफा सानै थाउनाव हा-हु थानायफोरखौ जोंब्लिद माब्लिद नुब्लानो सहायनो हालिया । हा-हु फानग्लुंनानै हाग्रा सेराव खारलाङो नङा होनलाय ?"
"नंगौ आरो।"
"नों नाय ददेरे, मालाय हारिनो जों हादान सिफायनानै होनायलʼ जायो। दिनैनि टाउन-बन्दरफोरा सानसे समाव बरʼफोरनिनो थाग्रा जायामोन। दिनैनि गुवाहाटी एबा गोदोनि फुरगाथैफुर, दिसफुर एबा दैसाफुराबो सानसे समाव बरʼफोरनिनो जायगामोन। नाथाय दा जायफोर साफा सानै दङʼ बिसोरबो जौ सेरेफ फान्नानैसो जाग्रा जालांबाय। कʼक्राझार बायदि थाउना बरʼनि गुबै आरो असे थावनिमोन। नाथाय दा नʼ-बां फान्नानै गुबुन गुबुन जायगायाव खारसावलांबाय। नʼ-बां, बारी-बागानखौ नुब्ला बरʼनि; नाथाय थाग्रा मानसिफोरा जाबाय बारʼ बांगाली। बेखायनो बिखा खामो।" गलʼआ हांमा सुरस्रायो।
"हनै हनै आदा, मैदेर मासे फैगौ !" ददेरेया गिनानै उननि मानसिया सिगां जाफैनानै गलʼखौ बाबथाबनाय बायदि खालामो।
"दोत, सिरि सिरि था। गिनाङा ददेरे, हाग्रानि बाबुवा मानसिखौ हरखाब इनाय खालामा। नाथाय ब्यावहायनो जथʼ। बियो दै लोंनो फैदों। दै लोंखांब्ला मालाय थांफिनगोन।"
ददेरेया नाथाय गिनानै थोर थोर मावो। गलʼआ ददेरेखौ बोख्लायनाय बायदि खालामनानै जाववा बिफां गेजेराव जग्रबो।
मैदेरा बेसेबा गोबाव दैयाव गेलेनानै जाहाराव हाबफिनलांनायसै। गलʼआ ददेरेखौ गोबाख्रबनानै लानाय बायदि खालामो। सिख्लासा हिन्जावसा सासेखौ बेबादि गोबाख्रबनानै लानांदोंब्लाबो गलʼनि गोसोवाव गाज्रि बेरखांनाय फैयाखै। बियो जाबाय जाहार गेजेर। धोरोम दङʼ होनब्लाथाय जाहार गेजेराव दङʼ मानसिनि गेजेरावसो अधोरोम हाब्बाय। सानैबो गसंखांफिन्नो आरो थाबायनो हमो। बे बाराव ददेरेया सिगां जादों, गलʼआ उन उन।
"आं दिनै मा जामारनांगौमोन आदा ? गसाया आंखौ नायहरफिनदों।"
''मानसिया सैथोयाव थायोब्ला आनान गसाया जेब्लाबो नायफिनो अबस्ये गोबां खैफोदाव गोग्लैनांगौबो जायो। आं गामाखालिनि बायदि दिनैबो बे हाग्रायाव गोदाव सोराव गिदिंफैदोंमोन। सासे आन्दार मेट्रिक जानानैबो दिनै आं जाबाय बेदर फान्नानै जाग्रा। मालायनि आदि थिखा मावनानैबो थोवा जालांबाय। हाग्रा सेराव आबाद मावनायाबो एसेलʼ नङा। हर सौफैबानो गाण्डा मैदेरजों दावहा नांनागौ। बुंनो थाङोब्ला ददेरे......।"
"मा ?" ददेरेया सोङो।
"माने, मालाय हारिया नʼ-बां लुनांगौब्ला मोन्नैसो गोनां खोथाखौ सानग्रोयो। जेरै- नʼ लुगोन जायगानि दै-अर-बारा माबायदि, देहानि थाखाय मोजां नंगौ ना नङा। सानगानैयाव थांलाय-फैलाय लामा-सामानि सुबिधाया मा बायदि, खाथियाव हस्पितेल दंखि गैया बेखौ सानग्रोयो। बेनि अनगायैबो बायदि मुवा जाग्रा-लोंग्रा बेसाद, फानग्रा-बायग्रा जायगा एबा हाथाइ-बाजारनि सुबिधाखौ नायग्रोयो। नाथाय जोंनिया ओरैनो मोन्नाय बन, लाइ, नाʼ, मै, मैगं-थाइगं बेफोरावलʼ नोजोर।"
बिसोर जेब्ला बिट नʼ खाथि सौफैयो अब्ला साना हाब्बायमोन। बोरसि सेराव खोमसि गाबा साग्लोबहांसै। दासिमबो नारेंगुरी मोन्नो फारलंनैसो दंबावो। माबा मोनसे गोसोवाव गोग्लैनानै गलʼआ बुंनायसै-
"नों जोंनि गामीयावबो थाजागोन नङा ददेरे ?"
"सोरन्याव थानोसै ?"
"मानो ?नोंसोरनि गामिनि हाम्बुरनि बिबʼनाव। जोंहा बाजैसो जानाय दाबारी मोननाव हरसेखौ थाब्ला मा जानो ?"
"हायोब्ला थांथारनांगौमोन हाय।" ददेरेया गावनि असेथार बायदि बुङो। गलʼआ मोजां मोनो। ददेरेयानो बुंफिनो-
"आं मालाइनि नʼवाव थानो लाजियो। दाबारीखौ आंबो बिबʼ लिङो। नाथाय हजों नʼवाव आफाया दावराव खालामबाय थागोन आरो नागिरबाय थागोन।"
"बेखौ नों सिन्था दाखालाम ददेरे। आं साइकेल गंसे लानानै नोम्फानो खबर हैब्रबगोन। नोंखौ लांफायोब्ला लामा-सामा सोरबाफोर लोगो मोनोब्ला गोसोवाव गाज्रि सानगोन।"
ददेरेयाबो बाथ्राखौ सान्दों मानसिनि खुगाया मोजां नङा। बेनिखायनो गलʼखौ बियो जेबो बुंफिनाखैसै। गलʼआनो बुंफिन्नायसै-
"आं सासे मैहुरारी। आंनि सायाव गोबां मानसियानो मोजां गाज्रि नोजोर होयो।"

"आदाया बे खामानिखौ गारनो हाया ?" गलʼनि बाथ्राखौ हमनो हानानै ददेरेया सोङो।
"माखौ ?" गलʼआ सोंफिनो।
"मैहुराव फैबाय थानाया मोजां खामानि नङा। असेमोन जोंनि गेजेर फरायसालिनि सार सासेखौ फरेष्टनि मानसिया गावथारनायखौ दिनैसिम गिबाय थायो आं।"
"मा खालामनो ददेरे। बेखौ आं गारोब्ला आं दा बोराइ बुरैखौनो फिसिनो हानाय नङा। बोरसि बानानि उनाव नारेंगुरीनि हाफोरा स्राव स्राव जाजोब्बाय। गायनो-फुनो हालिया।"
"आंनाव जि बिघा दंगʼ हा दङʼ आदा। मुगैयाब्ला नों आंनि हाखौ मावहैनो हागौ।"
"नों बबेनि हा मोन्नाय ?"
"आं दाव, अमा आरो इण्डि जि फान्नानै बे हाखौ लाखिनाय जादों। आइ गदाया आंखौ अना। आफा गैयाब्ला आं मोनसे मोनसे जानानै थैसिगौ। आइ गदायनि थाखायनो फरायनायखौबो गारनांदों।"
"आं सान्नैसो सान्नानै नायनांगोन ददेरे। एफा गोजानाव नʼ-बां गारनानै आबाद मावहैनाया एसेलʼ सान्नांगौ बाथ्रा नङा।"
बे समावनो बिट नʼनिफ्राय बेटारी मोनबानि टर्स सुहरो। गावसोर रायज्लायनायखौ खोनाहैदों सान्नानै गलʼआ हाग्रा सिङाव एरसोनो खिन्थायो। ददेरेखौ। गवबो उत्थाबनानै जʼफायो। गलʼआ मिथिखाबाय दिनै ना गुरनायाव दावराव-दावसि जानायखाय बिट नʼवावबो साफ्रासीफोरखौ थियारि थानो थिनहरदों।
"दिनै मा जागोन दालाय। आं बोरैबा मोनखांबायहाय।'' गारां सेप-थेपै बुङो ददेरेया।
अब्ला गʼलआ सिलाइखौ हाग्रायाव एरसोहरनानै खोमसि खोमसि-खोमलाव ददेरेजों सौग्दावफ्राङो। खोमसिहाबसिन थाम्फैयाबो बांसिन्नो हमदों। बुब्राबब्लाबो खारगʼआ जादों। बिब्दि जाबाय थानायावनो मैदेरा सुन्दाइजों दै सारफ्रावनाय बायदि खोनाबावो। ददेरेया गिनानै गलʼजों बाबथाब्बावो। हरखाब बिब्दि खालामनायाव गलʼआ हाग्रा सायाव खांग्रानाङो। ददेरेखौ हमख्रʼबनानै सिखारफिनो आरो गथʼ गोरलैखौ गोबाख्रबनाय बायदि खालामनानै लायो। ददेरेनि खानाइनिफ्राय माबा मोनसे मोदोमनाय मोनो। गलʼनि मोदोमा दुंखाङो। ददेरेनि बिखुङाव बिलिरो। ददेरेया उत्थाबसिनो। गलʼनि बिखायाव सोलो थोवा जायो।
"ददेरे ?"
"ङो.....।" मेंनाय देहाजों ददेरेया लोरबां थोरबां मोनो।
"नों मा सानखो ?"
"जेबो सानाखै।"
"सासे हौवाजों बिब्दि...."
"ओहो...." बिब्दि बुंनानै बांसिनसो उफ्ले उफ्ले खालामसिनो ददेरेया। गोसोआवबो लोरबां थोरबां जालाङो।
'आं साफ्रासीबादि खालामोब्ला?"
हरखाब गसंखाङो ददेरेया। गामियाव गर्जा मोदाय होसिगोन। मोदोमाव सुवा-सुथि लानो मोना। गलʼआ हमनो हायाखिसै मानो बिब्दि खालामखो ददेरेया। सासु-मासु मोन्नानै गलʼआबो सिखारो आरो माबा मोनसे दाय खालामफ्लांनाय बायदि बुङो-
"गाज्रि मोनबाय ?"
"मोनाखै।"
"मानोथो हर्खाब गसंखांखो ?"
"मैदेरा दै सारफ्रावगासिनो दङʼ।"
"नङा दे, बे बिट नʼवाव साफ्रासीफोर खाब्थाबनायसो खोमा।'
"थुदो नʼवाव।" ददेरेया बुङो।
"नङा माथो ! बावसियाया थार्ल्ला गोसो खांफ्लांथाराखै।"
गावनि बावसिया आखुवाव गावनो गावखौ लाजिनाय मोनो गलʼआ। खैफोदाव गोग्लैनाय हिन्जावसा सासेनि सायाव फाफ आखु सान्नाया गोरोन्थि जागोन नुनानै गोसोखौ हमथायो। सानैबो बिट नʼनि खोलाहाजों नारेंगुरी होन्नानै थाबायनो हमो।
नारेंगुरीयाव दाबारीमोननि नʼ सोहैब्ला बिसोरहा बिलिफांनि ओंखाम जाखांबायमोन।

(नै)
खोमसिहाबजासे ददेरेखौ नʼ लाफैयि नुनानै ओजों लान्था माहाजोना सान्नायाव गोलैबाय। बिसि खौवालीनि मथै ददेरया गामिनि सोरबा लोगोफोरजों दंफैयो। नाथाय माखासे हौवाफोर, हिनजावफोरा फरेष्टनि मानसिफोरजों खाजादों होन्नानैबो खोनानायखाय अफिसनि जोबग्रा खʼथायाव थानो हागौ नंबाय लान्थाया। जायफोरा गाहामैनो नांलायदों आरो बुज्लायदों बिसोरखौ सिलाइ बिखुंजों थुयै थुयै खानानै लांदों होन्नानै गामिनि मानसिफोरा मिथिनो मोनबाय। नाथाय अफिसाव खबर लानो माबोरै थांलायखो ? जायखौनो नुयो बिखौनो हमनो हागौ होन्नानै बयबो बुंसोलायबाय। बेनिखायनो लान्था माहाजोना गोहो मोनाखै। ओंखामखौ खुरथʼ नाङा होन्नानै थांखु सिलिमसे सोबखां-हुमखां लान्थाया लरेनखौ लोगो हमनो होन्नानै थांनायसै। लरेनखौ नङाब्ला अफिसाव रेन्जारजों जाथाया रायज्लायनो हानाय नङा। लरेनानो गामिनि नाइलʼ जालʼ सासेलʼ लेखागोरों गथʼ। बि.ए फास। गामि खाथिनि गोजौ फरायसालि गोदानाव फोरोंगिरि जादों। हाबा लाथवाखै। सिबाय लरेनाबो बिब्थै नङामोनब्ला फरायनायानो जाग्लासिगौमोन। अनसुला बिब्थैया खुनुमथै हा-हु फान्नानैब्लाबो फरायहोथारदों। दा माखासे हा बरपेटानि माहाजोननि आखायाव बन्धक दंबावयो। खावसे फानजाबायबो।
लरेना ओंखाम जाखांदोंमोनलʼ। हाग्रा खाथि होन्नानै गामियाव बांसिनानो थाबै जाखाङो। बे समाव हरनि 8 बाजिसो जाबायमोन। लान्थानि खुगानिफ्राय बाथ्राफोरखौ मिथिजोबनानै लरेना रागा जोंदावो-
"जायखि थैथ्रʼजोबालै आदै। जोंनि मानसिफोरनि आखल-आखुफोरखौ नुनानै आं लाजिखांलायनाय मोनबाय। खेबसेबो लन्थि मैगं खानो थांनानै बिब्दि फाखनाव गोग्लैहैदों। दिनैबो नाʼ गुरबावनो थांबावनाया बिब्दिनो मोन्दांनांगौ।" लान्थायाबो मदद होनानै बुंलाङो-
"बेसे बुंबावनोलै आदै। गामिनि साफा-सानै फरायसा गथʼफोराबो माथो जाम्बा-जाम्बिफोरखौ होबथानो नागारै गावसोरबोसो लन्थि मैगं खानो, खुस्रा फिथाइ जानो आरो ना गुरनो थांफानो हमबाय।"
"आं माखौथो गोब्रामोलाय- बरʼ हारिया आथिङाव गावखौ फसंनो बेसेबा गोबाव नाबेवनांगोन। बरʼ सुबुं माहारिनि आखायाव मा दंखाय ? दोयाव जौ संग्रा बरʼवा दो दानो रोङा, हाग्रा बंग्रा एवस्रांग्रा बरʼवा सिखा-रुवाखौबो दानो रोङा। सʼना रुफानि खामानि रोङा। नाथाय गामि खाथि खाथि जʼनो हमनाय हाथाइ फिसा एबा लामा सʼकनि चाहा गʼला गʼला जयै जयै थानो सम मोनो। बुंब्ला गाज्रिसो मोनो, बरʼना हारिखौ फोथांनो रायजो बिदों, नाथाय बे रायजोखौ मोनोब्ला सोरजों दैदेन्नो ? बुंनो थाङोब्ला खानाइ सिनग्राफोरखौबो बिहारिनिफ्रायसो लिंबोनांगोन ? बेफोरखौ मुगैनानै एबा मावनो बानानै रावबो सोलोंनो नाजाया।'
"माथो बुंबावनोलै आदै ? बरʼवा बिब्दिनो दिन थांसिगोन।"
"दाला, संग्राइ, दुखालि, खʼबाइ, जेखाइ हेबनो गोरों बरʼवा बेफोर जिनिसखौ हाथाइ बाजाराव मान गोनां महरै बहन्नो रोंबा गोख्रों गʼला होनो साबेसे बरʼ सेंग्राया नाजादों ?"
''नʼवाव मानसि लाखिलायनानै जि दायो ! नाथाय सासे मानसिनि जानाय-लोंनाय, गान्नाय-जोमनाय आरो दानसेयारी दरमʼहा गासैखौबो सानजाबनानै नायोब्ला जि दानायाव मा मुलाम्फा मोनो बरʼ नʼखरनि दैदेनगिरि हिन्जावफोरा ?"
"जेबो मुलाम्फा गैया।"
"आरो साफा-सानै गोरों गोरा ओंखारनाया मालाय हारिखौलʼ सोंखारियो-जारिमिन गोमानायनि, हारिनि राव-थुनलाइ, रांखान्थि आरो सुबुंखान्थि गोग्लैसोनायनि थाखाय। बरʼवा गोदो गोदाय ओरै दंमोन, थोरै दंमोन होन्नानै- नाथाय बेफोरखौ मेगन गोसा आरो फथायखेबसʼ हारिया गाखोमोरजोब्बाय होनब्लानोखि थैनाय हारिया थांखांफिनगोन ?"
"ओहो।"
"हारिया थांनानै थांनांगौब्ला हारिनि साफ्रामबो गोदो गोदायखै गारनानै दानि मुगायाव गाव गावनि आथिङाव गसंनो नाजानांगोन। मोनफ्रोमबो खामानियाव बयबो रायलायनानै मावनांगोन- जाहाथे मालाय हारिनि सायाव होग्रांनो गोनां जाया।"
"नंगौलै लरेन आदै, गासैबो नंथारगौ। नाथाय साबेसेया बेफोरखौ सानखांदों बेसो जाबाय खोथाया। जाहार सेराव थायै थायै हारिया जाहारनि आखल आखुखौसो सोलोंलायलांबाय।"
"आदै मोनसे बाथ्रा, बरʼवा थैदों मैगं मैला, ना-मै जानानै। नाथाय जोंनि मु फान्नानै मालाय हारिया बेसेन गोनां दंफां लाइफां जेरै- साल, सेगुन, खैसिं, बनसम, तिता-साप, गाम्बारी बायदिसिनाखौ दानै दानै फान्नो हमदों; गाव गावनि नʼ दरखौबो फाहामनानै लादों। ओजों सरकारनि मेगनाव बरʼफोरासो जाबाय दायनिगिरि। बिसोरनि मथै हाग्रा खाथियाव थानाय बरʼफोरा सरकारनि हाग्रामाखौ दानला-दानसि स्रां खालामजोब्बाय जायनि थाखाय बोथोराव अखा बांखा थोजासे हायि जालांबाय। बेखौनो बुङो बयबो- दावा नाʼ जायो, नाʼ लांखारालʼ मुं जायो। दा सरकारनि आइनफोरा गोब्राबनि सायाव गोब्राब जासिननो हमबाय, बेफोरखौ मिथिनो हमनांसिगौ। आं रेन्जारजों नुजाहैनो लाजिखांनाय मोनबायलै आदै।"
"थेवब्लाबो खेबसेखौ थांथारनांगोन आदै। नोंगैनि थाखायननो आंहा सिन्था। गामाखालि थांफाया थांफाया दिनै मा मोनहैखो बियो ?आंहा खाफालानो गाज्रि।"
माहाजोनखौ गाबा मोखां जानाय नुनानै लरेननि गोसोआ गुरै जानायसै। थाङाब्लाबो जानाय नङा। हाजारब्लाबो गामिनि जाथाइ। राइजो नाङैनो गोग्लैजोबदो होनब्लाबो जायो।
सानैबो साइखेल गंफा गंफा लानानै फरेष्ट अफिस सिम मोखां जालाङो। अफिससिम माइलनै खावसे गोजान। बिसोर हाग्रा सेर सेर फरेष्टनि सिमना लामाजों थांनो हमो।
अफिसाव नुहैबाय, खाजानायफोरजों ददेरेया गैया। बबाव थांखो, बहा मा जाहैखो रावबो मिथिया। हमजानाया गासै सा नैजिबा। हौवाफोर सा जिब्रै, हिन्जावफोर सा जिसे। हिन्जावफोरनि मादाव साब्रै सिख्लासा। बिसोरनि लोगोयाव मोन्नाय जे, फलʼ, जेखाइ, खʼबाय, सिखा, रुवा गासैखौबो जोबग्रा खʼथा सेराव दोनजोबदों। रेन्जारनि मोखांसे थानाय टेबुलाव जखायनैसो दावराइ बिडैबो दं। लरेनखौ नुनानै रेन्जारा बुंनायसै-
"नायदो नोंथां हाजʼवारी, खनले खनले एसेबां होबथा जासेयावबो गामिनि मानसिफोरा बे रेष्ट्रिक्टेड एरियाआव हाबनानै नाʼ- मै, दंफां-लाइफां फरेष्टनिफ्राय फोजोबनो हमोब्ला सरकारा मा जानांगौ ? जोंखौ मालाय सरकारा ओरैनो फिसिगारदों ना ? बे हाग्रामाया सरकारनि थाखाय बेसेबां गोनां। सरखारा बेनिफ्राय बोसोरि बेसेबां रां मोनो, रेभिनिउ मोनो बेखौ राइजोफोरा मानो मिथिया ? सरकारनि माने राइजोनिनो सम्पति नङा होनबा ?" "नंगौ नोंथा ग 'स्वामि। जोंनि मानसिफोरा दिनैसीम बुजिस 'याखै। आंबो बेखौनो बुंनो लुबैयो । जोंनि
मानसिफोरा मैगं-थाइगं ना '-मै नागिरनानै हाग्रानि दंफां-लाइफां, मि-जुनादफोरजों दावहा नांज्लायलाय बै बोलो एबा गोहोखौ सुबुंनि मोनसे गुबुन आरो गोनां खामानियाव बाहायोब्ला साबसिनगौ। नाथाय बेबो थिक दि- बरʼफोरा ना-मै, मैगं-थाइगंलʼ जानो रोंगौ नाथाय बांगाल-गंगारा बेसेन गोनां दंफां-लाइफांखौसो खावो।" लरेना रागा खिन्थिफ्लानाय बायदि गामिनिफोरखौ नायहरो-
"नोंसोर मालाय मानो हाबहैनांगौ ? नोंसोर मिथिया नामा बे सरकारनि हाग्रा होन्नानै ? नोंसोर मिथिया नामा बे सरकारनि हाग्रा होन्नानै ? नोंसोरनो दंगʼ जावनानै लाबोनो होदों, नाथाय बि दंगʼ एबा गान्डा बिलोनि नाखौ जेला थेला गुरनो होवाखै।"
लरेना बिब्दि दाद्रि होनायाव रेन्जारा मोजां मोनो। लरेनानो बुंलांबावो-
"आं सानो नोंथां गʼस्वामी, बिसोरखौ आथिखालाव हमनो हाबावोब्ला सिलाइ बिखुंजों सौनाङा, गावनानैनो होनांगौ।"
"राहा मोना जायोब्ला गावनि जिउखौ फोथांनो गावनांगोनबो जायो नोंथां हाजʼवारी।' रेन्जारा मदद होयो।
"नोंथांमोननिबो इसे गोरोन्थि दं नामा नोंथां गʼस्वामी। गोरोन्थिया जेबो नङा- माने गामिनि जाम्बा जाम्बिफोरखौ सरकार आरो नोंथांमोन्नि लुबैनायबायदि बुजायनो थाखै गामि गामि मेल मिथिंफोर फजʼयोब्ला खामानियाव फैगोनबादि नुयो आं। स्रोद स्रोद हाबखुमानाय मैहुरारिफोराबो द्लाम दंखोमायो।"

रेन्जारा लरेननि खोथायाव मदद होयो आरो लरेनमोन बायदिया लोगोवाव थाफायोब्ला हेफाजाब होयोब्ला सरकारनि सान्नाया जाफुंगोन होन्नानै मिजिं लायो। उनाव लरेन आरो लान्था माहाजोननि आखायाव जामिन बायदि गथायनानै हमजानायफोरखौ इयुनाव रायज्लायफिन्नो सिमान जालायो।
लान्थाया उसु-खुथु मोनगासिनो थायो। ददेरेखौ नुयैनि थाखाय लान्थानि गोसोआ एवलाय-सावलाय जासिन्नो हमो। लरेना खाजानायफोरनि गेजेराव सोंबावो ददेरेखौ मिथिगौना मिथिया। सिख्लाफोरनि गेजेरनिफ्राय दुर्ल्लाया बुंनायसै-
"ददेरेया जाहार गेजेरथिं सोनाब साहा खʼनाजों खारलांबाय थादोंमोन। नʼवाव ओंखार हैयाखै होनबा ? जोंबो.....।" खावसेखौ बुंजोबनो हायाखैसै दुर्ल्लाइ, लाबारी आरो ददेरेखौ साथाम साफ्रासीया होसोदोंमोन। ददेरेया साफ्रासीनि आखायाव अरनानै खारगयो; नाथाय दुर्ल्लाइ आरो लाबारीखौ साफ्रासीफोरा हमनानै लाबोयो।
"ददेरेया नोंसोरजोंनो दंमोन होनबा ?" लरेना उखिलनि जेरा खालामनायबादि सोङो।
"आं, लाबारी आरो जोंखौ साफ्रासीफोरा हमदोंमोन आदै लरेन ?" लान्थाया आथावबालि जाखाङो।
"बिदिब्लाथʼ रेन्जारखौ बुंनानै मैदेरजों नागिरहैनांगोन आदै ? दहयनिफ्राय मिथियोमोनब्ला दाहालागै नागिरनो थिनहरनो हागौमोन।" इसे हातास जानायबादि लरेनाबो बुङो।
अब्ला हरनि 10 बाजिसो जानोसै। अफिसनिफ्राय ओंखारबोनानै बिसोर लांगोना मोखाङावनो ब्रुं ब्रुं रायज्लायबाय थायो। सोरबा सोरबा बुङो नʼवाव सौहैबायखोमा होन्नानै। बिब्दिनो दसे दगʼ-मगʼ जालायबाय थायो। लरेना रेन्जारजों नुजाहैफिन्नायखौनो हामगोन नुनानै अफिस फार्से आगान सुरफिनहां जायो।
बि समावनो गलʼवा बबेबानिफ्राय साइखेलजों हां थोनो-थोनो ओंखारफैयो आरो ददेरेया दाबारीमोननि नʼवाव सौफैनायखौ खिन्थायो। अब्लासो लान्था माहाजोननि गोसोआ स्रां मोनो। लरेना रेन्जारनिसिम थांफिनाखैसै। हजों गलʼवा लान्था माहाजोननि नʼ होन्नानै खासिबारीसिम थांदोंमोन। अफिसाव फैदों होन्नायखाय हाखु-दाखु फैफिनो। लान्थाया ददेरेखौ लायनो सानैसो मानसि थिनहरो।
एखालि बिसोर नʼ मोनहैयोब्ला हरनि 12 टा बाजिहांसैमोन।

(थाम)
खासिबारी गामियाव गारजा-मोदाइ होनांगौ समा सौफैथारबाय। फैगौ हाथाइ खेबसेनि अखानायै समबार खालिनो। बेनिखायनो गामिनि आबसा होनो जाग-जुग खालामबाय। दिनै मोनाबिलियाव गामिनि मेल। बहाय सोरहा मा सुवा-सुथि दङʼ, सोरहा नʼनि मोदाइ गारनो दं, बेफोरखौ खोन्थाजोबनानै लानांगोन। गामिनि आबसा होनाय समाव सोरबाफोर गाव गावनि सुवा-सुथिखौ फोलायाब्ला गामियाव दुखु जागोन आरो गारजा मोदाया बोराबगोन। बे गामियारिनि मोनसे फोथायनाय। हिन्जावफोरनि सुवा-सुथिया देरसिनबावसो। गारजा मोदाइ होनायनि आबसायाव खिन्थानानै लायाब्ला देनां फिसा जोनोम होनो गोनाङाव खिन्थाखाथारनांगोन। नङाब्ला बेहायनो जिउ जोबगोन।
दिनै मिथिखानाय मोन्नैसो दायनि सोमोन्दै सानलायनो गोनांबो दं। अरमांनि फिसाज्ला गाबखʼवा मुसलमाननि नʼवाव साहा लोंबोदोंनो। बेखौ गाबखʼवा गावनि लोगोफोरनि सिगाङाव खिन्थानानै लादों। समाजा बिखौ दिनै हमगोन। मेन्दाङा आरो दाखालि जौ फाग्ला बिफाखौ बुदोंमोन। जौ फाग्लाबाबो बिफासो। गावनि बिमा बिफाखौ बुनाय अगेन आखलखौ बरʼ राइजोआ मानिया। आरोबाव हाइथाया बिनानाव गेदेरखौ दाखालि बुदोंमोननो। बेनिबो साजा हाइथाया मोन्नांगौ। मानोना मानसि जानाय बिनानाव सिख्ला लंदांनि सायाव बिदाब्लाबो आखाइ दैखांनो मोना। बे बरʼनि थाखाय गिदिद दाय, गोरोन्थि।
नाथाय बयनिखुरैबो देरसिन दाया जाबाय ददेरेनि। दाखालि बिलिफां हराव मालाइ गामिनि सेंग्रा गलʼजों लोगो मोनलायनानै दाबारीमोननि नʼवाव जाहारनिफ्राइ सौफैयामोन ? बिसोर निस्सय गाज्रि आखु खालामदों। समाज माने गामिनि मादाव सासे खुगा गोनां मानसि दं। बिथाङानो जाबाय लावदाब देवानी। लावदाब देवानीया जानो लोंनो थोद्रायाब्लाबो खुनुमथे नʼखरखौ दैदेनो। गाव एखनब्ला हाथाइ-बाजाराव थालिद-थाइखा बुथुमनानै फानहैयो। गामियाव इसे खमावनो मोनो। एखनब्ला मोसौ-मोसानिबो फालांगिरि जायो। फिसाज्ला मोब्लावनो ददेरेखौ बिहामजो मोनैनि लान्था माहाजोनजों एसेग्राब मोजां नङा आरो मा। बेनिखायनो खोथा बाथ्राफोराबो गोरोबलाया। लावदाब देवानीयानो मेलाव बुंथियो-
"ऐखालि ददेरेलʼ नङा जʼखाइथाम-जʼखाइब्रैसो हिनजावफोराबो नाहा थांदोंमोन। मालाइफोरा हय खाजादों नङाब्ला नʼवाव खारगʼबोदों। नाथाय ददेरेया बोरै हार्सिङै एरखेनाय ? गलʼखौ बहा लोगो मोन्नाय बि हाग्रा गेजेराव ? घटनाया जादों सान देदेनहांब्लानो, नाथाय एसेबां बिलिफां हर जाजासे बहा थादोंमोन ? बेहाय मोनसे मिथिनो गोनां खोथा दं। बेनिखायनो ददेरेया गारजा मोदाइनि मुं मखʼनानै राइजोनि सिगाङाव बुंफैनांगौ आरो राइजोआ सोंनांगौ।" लावदाब देवानीनि खोथायाव राइजोफ्राबो खायसेया नंगौखौनो सानबाय। उनाव राइजोनि थिन्नायाव ददेरेखौ नʼनिफ्राय लेंहरनाय जायो। ददेरेमोननि लांगोनायावनो मेल जग्रा थिलि। मोनाबिलिनि मेल जेब्लाबो बेहायनो जयो।
ददेरेया राइजोनि सिगाङाव नुजाथिफैयो। लावदाब देवानीया नंखाय बाखाय सन्देहजों राइजोनि सिगाङाव बिब्दि बुंथिनानै होनायाव ददेरेया जोबोद लाजि मोनो। ददेरेया मालायनिबादि बारा बाथ्रा बुंनो मोजां मोना, रोङाबो, खुगा गिलिद। बिमा थैजानायनिफ्राय गोसोआ बांसिनसो गमथि जालांसिनदों। थेवब्लाबो हालमाजि थिन्नायाव नंगौ बाथ्राखौ फोरमायथिजोबो। लोगोसे बुंबावो-
''जानो हागौ गलʼवा मालाय गामिनि सेंग्रा। अब्लाबो हाग्रा गेजेराव आन्दायनानै खैफोदाव गोग्लैनाय सासे हिन्जावसाखौ मोसा मुफुरनिफ्राय रैखा खालामनानै लाबोदों। बेबायदि मानसिजों नंखाय-बाखाय सन्देह खालामोब्ला फाफ नांगोन।" ददेरेया आरो बारा बुंबावनो हायाखिसै। दसेनि थाखायनो बिखाखौ सात जार्ल्लाया नार्सिनफैनायसै। ददेरेया रुखु रुखु गाबनो हमो।
ददेरेनि बाथ्रायाव रावबो जेबो बुंफिनै नुनानै लावदाब देवानीया लाजि मोनो आरो मेलनिफ्राय ब्लद ओंखारलाङो।
राइजोआ मेन्दांनि सायाव बिफाखौ बुनायनि बाजि रां आरो बिनानावखौ बुनायनि हाइथानि सायाव थाइबा रां जरिमाना खालामनो नागिरो। नाथाय लरेननि मथे जौ-फाग्ला जानायलाय मेन्दां बिफाखौबो दसि हमो। लरेना जुक्ति होयो-
''जौ लोंब्ला हजम खालामनो हानांगौ। जौ लोंब्लादि मालायनि सायाव एबा नʼखरनि बिसि-फिसानि सायाव उदखार खालामनो मोनो बेखौ आइना थिना। बि मानसिनि मावनांगौ आखुबो नङा। जौ फेनानै दुसि मावदों होनब्लानो निमाहा होथावा। बि बायदि जौ फाग्लाया नʼखराव नांलाय-खमज्लाय खालामै खालामसेबो नʼखरनि हा-हु, सय-सप्मति फोजोबनाय नेर्सोनबो दं। हायोब्ला जौ संनाय, सावनाय, फान्नाय आरो लोंनायखौबो बन्द खालामनांगौ जादों। अदेबानि बिफा होन्नायलाय बिफानि सायाव आखाइ दिखांनाया मेन्दांनि गोरोन्थि जाया नङा जादों अब्लाबो बेनि थाखाय बाजि रां साजा होथावा। समाजनो मान हिसाबै थायबासो रां होब्लाबो जागोन होन्नानै आं सानो। मेन्दां बिफायाबो इयुनाव बिब्दि लोङै जायै नʼखराव नांलाय-खमज्लाय खालामलिया होन्नानै राइजोनो लिरनानै होनांगोन आरो मेन्दाङा दिनैनि थाखाय बिफानि आथिङाव हमनानै निमाहा बिनांगोन।"
लरेना जेरै बुंनाय एरैनो समाजाबो गनायनानै लायो आरो मेन्दांमोनखौ बिमा-फिसा मिलायनानै होफिनो।
"बेजाथिनि नʼवाव साहा लोंसन्नायखौ लरेना एसेबां गेदेर दाय नङा होन्नानै जुक्ति होयो। लरेननि मथे साख्रि-बाख्रि मावनाय एबा गोरों-गोराफोरा आथिखालाव बेजाथिनि नʼवाव जादेरनाय-लोंदेरनायखौ दाय होन्नानै गनायलिया। गाबखʼ बायदि फरायसा गथʼवा गावनि लोगोफोरजों थांफ्रांनानै बारʼ-बांगाल नाव लोंफ्लां-जाफ्लां खालामनो हागौ। मानो होनब्ला बिसोर बयजोंबो मिलायनांगोन। गोनां खोथाया जाबाय, जाय जाथियानो जाथों साखोन-सिखोन जानांगौ, मोजां-साबै जानांगौ। गुबुन जाथिनि नʼखराव ओंखाम-दै मोनजाया एबा मोनलोङा बेफोर गʼरा हिन्दु ब्राह्मनफोरनिसो फोथायनाय। बिसोर गावसोर सुबिधाबादिजोब। नंखायनो हिन्दु माहारिनि गेजेराव उन्दै उनला जाथि बिजिरनाय, गावजों गाव गेदेर उन्दै सानलायनाय दं। बेफोर सुबुं माहारिनि गाज्रि हुदा। मुलुगनि देरसिन धोरोम खृष्टान एबा इसलामखौ नाय-बिसोर माहारिनि गोलैसोनानै थानाय मानसिफोरखौसो मुगैया मुजुवा बजबनानै लायो। सासे इसलामी हौवा एबा हिन्जावा सासे हिन्दु हौवा एबा हिन्जावजों हाबा जालायनो गोनांब्ला हिन्दु हौवा एबा हिन्जावनि हिन्दुत्ववा थाङो। हिन्दु समाजा होखारो नाथाय इसलाम एबा खृष्टाना बजबनानै लायो। जायनि थाखाय हिन्दु माहारिया लासै लासै जोबलांनो हमदों। बरʼ माहारिया हिन्दु माहारिजों जेबो सोमोन्दो गैया। बरʼ माहारिनि गुबै धोरोमा जाबाय बाथौ। खृ:गिबि जिबाजौ (1500 खृ: पू:) बोसोर आवगायनो गोदो गेजेर एसियानि भुमध्य लैथो आरो हʼवांहʼ दैमा सेरनि चीन, बेबिलन, साइबेरीया, हिट्राइड बायदि बायदि जायगानि सोदोमस्रि एबा बोरजों हाबफैनाय बे दुलाराय भारताव जोंनो जाबाय गेदेद मंगलिय फोलेर माहारि। बे साबायखर थाव बाथ्रादि- बरʼनि गेजेराव दिनैसिम जाथि बिजिरनाय गैया। बरʼवा सानो, मानसि हारि मुङैनो गेदेर उन्दै गैया; बयबो समान। नंखायनो दैदेन्नाय मोजांब्ला गोनां खोथायाव जों थाबैनो खौसे जानो हायो। बे सुबिधानि थाखायनो दिनैसिम लामा खोनाय, दंगʼ जावनाय, सावरि-बादालि जानाय राइजोनि नʼ-बां लुनाय बायदिसिना खामानियाव हान्जा हान्जा लैहोर लैहोर ओंखारबोनाय नुनो मोनो। गुबुन माहारियाबो बरʼनिफ्राय सोलोंनो गोनां गोबां आखु दं।"
लरेननि बे गोथौ गुवार बिबुंसारनायाव राइजोफोरा गोसो सुग्लायजोबो। बयबो गाबखʼनि दायखौ दाय नङा होन्नानै गनायनानै लायो। ऐखालि एसेयावनो गामिनि मेला जोबो।

(ब्रै)
नुस्लाबमोनै बिब्दि जंखायनायाव, गलʼवा मोब्लावनि सायाव रागाजों थिर थिर जाथारदोंमोन। खुनुमथै हाथाइ अरखेनानै थानायसै। अब्लाबो गोसोखौ एवलाय-सावलाय मोनगासिनो थानाय मोनो।
हाल हगारै-दुमै मोसौ थुखैथावथाव गावबो दुगैस्रʼनो होन्नानै बोरसि गाथोनाव ओंखारलांदोंमोन गलʼवा। दाखालि ददेरेखौ लोगो मोन्नायनिफ्राय बिहा गोसोआ गिलिद गिलिद मोनगासिनो थायो। मा जाखोथाय खोन्थारोङा।ऐखालिनिफ्राय गलʼवा थांनानै थानायनि थाखाय गोदान थुलुंगा मोन्दों। ददेरेयानो होदों बे थुलुंगाखौ। ऐखालि ददेरेखौ बिबाजै दाबारीमोननाव दोन्नानै हर हरसे उन्दुनो हायाखै। मेगननि सिगाङाव मानास हाग्रामानि सावगारिया जोंखांफैबाय थादों। सिमांहां-मोगथांहां ददेरेनि खाफालाव दांनाय बिलिरनाय खालामगासिनो थानाय नुनो मोनलायदों। हर हरसे बिब्दिनो दावलिया-बावलिया सानथिंबाय थानांदों। नैजिबा बोसोर बैसोआव सोरबा हिन्जावसानि महर मोखां नुनानै गलʼवा जेबो लोबोर गोसो लाफ्राङाखै। रावनिबो सायाव मोजां मोन्नाय एबा गोसो थोनाय माखौ बुङो बिब्दियै मेगन होफेराखै। मेगन होनो सम मोनाखै।
मोनसे खोथायाव गलʼवा लाजिखांनाय मोनो। सासे हिन्जावसा जानानै ददेरेया हा-हु बायनो हादों अथस हौवानि फिसा जानानै गलʼवा हायाखै।
नʼखर फिसिनो लानांदों मालायनि जिउ सिथारनाय लामा। से: ! मा नेहाद खामानि बेलाय ? गलʼवा गाव धिक्कार होयो, मुगैयो। नाथाय राहाया मा बेखौबो सानो बि। फरायसालियाव फरायदोंमोन। मेलेमाबो गाज्रिद्राय नङामोन। नाथाय नʼखरनि दुखु जार्लाजों आरो गावनि गोरोन्थि लामा हान्थिनायजों मेट्रिक आन्जादखौबो बारगनो हायाखैसै। फरायनाय समाव जेराव मेराव थांनानै बल गेलेबायनाया गोरोन्थि जामारदोंमोन। गलʼवा दिनैसो हमखांनो हाबाय।
जायखि जाया मानो, दा ददेरेनि हाखौ मा होन्नानै मावहैनो, मानसिया मा बुंगोन आरो गाव नʼखरखौ गारनानै माबोरै बिसोरनि नʼवाव नʼथि नʼ लुनानै हाल मावहैनो बेफोर सानथायखौ गत खालामनो हायाखै।बेफोरखौ सानहोलां मोसौखौ होहोलां खालामलांबाय थानायावनो मोब्लावजों लामा दब्रायाव सौग्रʼलायहांसैमोन। मोब्लावानो आगोल माथो होग्रोदों-
"मा ब्रा गलʼ, माखौ एसेबां सानहाब सानहाब फैबाय थाखो ?"
"एह, माथो मोब्लावसोलाय। बहा थाङामोन नोंलाय ?"
"बोरसि बारनानै मोसौ नायग्दिंहैदोंमोनलै आं। हालʼवा मोसौवानो मासे थैजाबाय आंहा।"
"बायनो ना भारा लानो ?"
"मोनब्ला बायथारगौमोन आरो मा। नाथाय गैया मोनाखैसै। भारायाव हरनो होनदोंमोन नाथाय भारायाबो द्लाम नांथारगौलाय, मासेयाव मʼन डʼ गोजो।"
"एफाग्राब भारा होनानै बोरै मोसौ लानोब्रा ? गैया थाय गैया बायथारनायानो साबसिन।"
"रांफोराबो गैलायलांलियालै गलʼ। गैयैनि सायाव गैयैसो जालांसिननो हमबाय।"
"माथो खालामबावनो। जोंहा बिदा-फंबाय सानैबो फरायनायाबो जायाखिसै, दा बोराय-बुरैखौ फिसिनायानो जोबोद दान्थिथार जाबाय माथो। थांलायदोलै बिदिब्ला मोब्लाव। हनै मोसौवा अबेखैबासो थांनो हमबाय। ओइ ह ह.... ।" मोसौ फार्से खारलाङो गलʼवा। मोब्लावाबो आगान सुरो। नाथाय इसे उनफिन्नानै बुंफिनो-
"दाखालि माथो मैहुरा मोजांखौनो मोनफ्रादोंमोननोब्रा गलʼ ?"
"मा बुंदों ?" गलʼवाबो उनफिन्नानै सोंहरो।
"नोंनि मैहुराव थांनायखौ होनदोंलै आं। समायथारगोनबोलै नोंजों। ददेरे सैनाया मालाय इसेलʼ समायना नामा !" गलʼवा जेबो बुंफिनहराखैसै। स्रि थानाय नुनानै मोब्लावानो बुंबावहरो-
"दाखालि गामिनि राइजोआ हले गाहामैनो सेबदोंमोन ददेरेखौ ...........।"
"नों मा बुंलाबाय थाखोलै मोब्लाव ? आंखौ बिब्दि सानथारबाय नामा ब्रा नों ?" इसे रागाजों बुंहरो गलʼवा।
"जाहार गेजेराव हार्सिङै सासे समायना सिख्लाखौ बिब्दि मोनफ्राङोब्ला सोरबा गारबायगोनलै गलʼ ? मुनि-रिसिफोरानोबा गोसोखौ बुरखायनो हाया आरो जोंफोरालाय मा ब्रा। हे: हे: हे: जेबो दासान। ओरैनो जंखायफ्लाबाय ब्रा।" बिबद बुंनानै मोब्लावा खर थाबायो। गलʼवा रागा जोंनायखौ बि मिथिहरो। गलʼवा रागाजों मा खालामनो मा मानो जाबाय थायो। मोसौ लावथिजों खुबैहरनो नामा नंलायदोंमोन। नाथाय खुनुमथै धैर्ज्य हमनानै थानायसै। ददेरेजों मालाय मानो एसेबां अन्यायखौ सानथारनांगौ जाखो राइजोफोरा ? बिब्दिब्लाथʼ ददेरेया गाहामैनो लाजि मोनबाय। सिबाय नʼवाव बिमा गदाइजों नायनो बाजाखानाय। दाथʼ बुंनोसो सुलु मोनबावबाय। इस: ददेरे, नों जार्ल्ला-खार्लाखौ बेसे सहिबावनो !
गोसोनि सोंथाइखौ गावनो फिनजोबनो हायाखै गलʼवा। मानसिनि गोसोआवदि बेसेबां मिथिसʼहायै, फिन मोनजोबै सोंथाइ थायो। गोनां-गैयै, गेदेर-उन्दै, मोजां-गाज्रि, साधु-भक्त एबा सिखाव-डाखात बयहाबो बायहाजार सोंथाइ दं। बे सोंथाइफोरनि फिनखौ नागिरजोबनो बिजिरजोबनो हाया।
मोसौखौ माबार माबार थुखैस्रनानै बारि खʼनायाव दोनानै दोनो। ओंखाम जाखांमारैनो दसे गोलाङो। नाथाय निन फैथाराखैसै जायो। ददेरेयासो गामियाव सोरनिबा सिगाङाव माबाफोर खिन्थानानै लानाय नामा बेखौ सानो गलʼवा। ऐखालि ददेरेया मा सानमारदोंमोनथाय गलʼवा हमनो हास्लाबाखै। गोसो होयोमोनब्ला ऐखालि गलʼवा ददेरेनि सायाव माबा माबि खालामनो हागौमोन। गलʼवा सानो, हौवा एबा हिनाजव माहारिनि गेजेराव मोजां मोन्नायनि मुङै देहानि लुबैनाया जोबथा नुथाइ जानो हाया। नाथाय ददेरेया मा खालामनो सान्दोंमोन ? मैदेर दै लोंनो थांनायखौ नुनानै जेब्ला जाववा बिफां गेजेराव सानैबो हाग्रा गेजेराव एरसोयोमोन अब्ला ददेरेया गलʼखौ गोबाथाबनानै हां गुसुं गुसुं लादोंमोन। ददेरेनि लाउज्रित लाउज्रित आसिया गलʼनि बिखायाव लेखा लिरदोंमोन। बेफोरखौ गोसो खाङोब्ला गलʼनि खरʼ मेलेमा दिनैबो हाव-हाव दुंखाङो।
नाथाय दा ददेरेनि गोसोआ माबायदि ? बेखौबो सानो गलʼवा। हिन्जावनि गोसोखौ दांग्रोमनो मोन्नाया गोब्राब। गाव मिथिस्लाबाजासेनो ददेरेखौ मोजां मोनखोमानायबादि मोनबाय गलʼवा। ददेरेयाबो जेन गावखौ मोजां मोनो बेखौ गलʼवा फोथायनानै लायो। नाथाय गावखौ मोजां मोनथावनाय मा गुन दं एबा धोन दौलद दं गलʼवा, जायनि बरसायाव ददेरेनि गोसो-मेगना खेपनो हागौ ? बेखौबो सानफिनो गलʼवा।
बेबादि सानलाबाय थानायावनो साना देदेनलांबायमोन। नाथाय बिमाया गाबज्रिफैनायावसो सांग्रां जाखाङो।
हाखु-दाखु सिखारनानै हाथर बुख्रुबनो दुब्लियाव ओंखारलांनायसै।

(बा)
हिसानाव जदोंब्लाबो ददेरेआ गोसोखौ मोजां मोनाखै। उरां फारां। फागुन दाननि सिमलि खुन बिरथिंदों। माखौ गोसोखांदों माखौ दोनदों गावनो हमनो हायाखै। सान्नायनि गत गैया। हाग्रायाव आन्दायखालिनिफ्राय ददेरेनि गोसोआ बोरैबा जाबोदों। जानो-लोंनो खहाबनाय मोना। ऐखालि नारेंगुरीनिफ्राय नʼ सौफैनायाव द्लाम हर जादों। बेनिफ्राय हरसे उन्दुनो हायाखै, खनले खनले गलʼनि महर मोखाङा गोसोआव सौदावफैबाय थादों। गलʼनि आखल आखुखौ मोन्नानै सासे मोदायबादि फुजिनो लुबैनाय मोनो ददेरेया- आयʼ, अखाफोर बायदि मैला गैयै बेसे गोजों गलʼनि आखल आखुवा एसेबो जिनिद गैथारा।
हिन्जावनि फिसाया माखौ मोजां मोनो आरो गोसो थोयो होनब्ला रां-रुफा एबा महर-मोखांखौ बुंनो हागौ; नाथाय गोथार हिनाजवनि गोसोआ निस्थार आखलनि हौवाखौसो बांसिन मोजां मोनो, गोसो थोयो। खोथाया जादों दि, हौवानि फिसाखौ बांसिन हिन्जावनि फिसायानो खाथियाव मोन्नो राहा गैया, बि हौवा सासेनि आखल आखुखौ दांनायनो खाबु मोना। नाथाय दानि नैजिथि मुगायाव आखल आखुनि सायाव नोजोर होवालासैनो गोबां सेंग्रा-सिख्लाया धोन-दौलद, महर मुस्रिखौसो नायग्रोयो। जायनि थाखाय राइजो जानायाव थाबैनो दुखु-जार्ला सौफैयो। इयुनाव संसार जानायखौ गोखा मोनलाङो।
बरʼवा थाब्रʼ-थुब्रʼ रुजु-रुमु जानानै थानो मोजां मोनग्रा हारि, लास-बिलासा बरʼनि हुदा नङा। दिनैसिम बांसिनानो बिमा-बिफानि पसन्दमथैनो फिसाफोरा हाबा लायो। नाथाय आथिखालाव बारʼ-बांगाल हाबदेरफैनायाव साफा सानै गोरों-गोरा आरो गोनां फोलेरनि गेजेराव गुबुनारिनि आखल-आखु आरो सुबुंनि गाज्रि हुदाया सनदेरबाय।
ददेरेया बे बैसोआवनो गाव नुनाय मेगनजों मिथिनो मोनबाय दि- रांखाउरि, माइ-बाख्रि बेफोर जिउनि अराय गोनां नुथाय जानो हाया। आखल आखुफोरा मोजांब्ला थांनानै थासान्दै बेफोरखौ सोरजिनो हायो। नांगौ निस्थार गोसो आरो गोथार सानबोलाउरि।
मालायबादि गोसो रेजेंमोनब्ला ददेरेया माब्लाबानो मोब्लावनाव खारसनहैसिगौ। एखन्ब्ला मोब्लावा गानै जोमै फैनानै ददेरेनि सिगाङाव मेगन अरगौबा अरगौबा थोखो-मोखो खालामो। लामा सामा एग्दावनो नायगिरो। माब्लाबा गाङागारा दै बिफैयो, जौ सेरेब दं गैया सोङो। ददरेया मानोबा मोब्लावखौ सैनो हाथारा नायनो बायो। हिन्जावनि मेगना सोरखौबा माबा मोनसे जाउनाव गाज्रि मोनफ्लांबा मोजां मोनफिन्नो दान्थि आरो मोजां मोनफ्लांदोंबा गारनोबो हाया।
मोब्लाव बिनानाव लाइसारीया गेजेर गेजेर ददेरेखौ जंखायो- "नोंखौ बाजै मोनलांब्ला आं मोजां मोनथारगौमोन हाय ददेरे।" ददेरेयाबो एसेलʼ? बेद्लाव खुगायाव सुनै फोनाङो- "बोरसि दैजों खाफालखौ सुस्रांबोनांगौ हाय। आंखौ मोनलांनोब्ला नोंदांखौ नʼ दालान लनो खोन्थाहै थां।" लाइसारीया जेबो बुंफिना। उन्दै बैसोनि गथʼ। एसेबो बुजिस्लाबनो हाया। गोसो गोसो सानो-माजों दालान लुनोसै बिदा मोब्लावालाय ? एखनब्ला रान्नोसो गोनां जायो।
ददेरेया बारा बारा आब्रे-उब्रे मोनसिनलांनो हमबाय हिसान दानायाव। दिनैसिम रावखौबो मोजां मोनफेराखै एबा थोफेराखै। नाथाय गलʼखौ लानानै दि मा मा सानफ्लाङो । गावखौ लाजिखोमानाय मोनो ददेरेया । गावनि हाखौ मावफैनो थिनदोंमोन गलʼखौ। नाथाय दिनैसिम नुजाफैयाखैसै। मा सानखो बि। ना खिद्लानानै बुंनायसो मोनबाय बि ?
गलʼनि गोसोखौ मिथिनो लुबैयो ददेरेया। गलʼवाबा मा सानो ? गावनि लोरबां गोसोखौ हमनो हानाय ना हायै ? ददेरेया हारसिंनो सोंखोमानानै लायो। ऐखालि मा होन्नानै गलʼनि खाथियाव उफ्ले उफ्ले खालामफ्लाङामोन ? गोसोआ माबा मोनसे गांखांदोंमोन।
"दौ........।"
"दोत फाग्लि, माथो होग्रोनो मोना ?"
"माखौथो सानहाब्बाय थादोंमोनसै ? गुमैखौनो गोसोखांबाय थागासिनो दं बि !"
"नोमफा होन।" दाद्रि होनाय बादि हामबुरनि मोखाङाव नायनानै बुंहरो ददेरेया।
"थुदो हाय, सुमारीमोना लामायाव नेगासिनो दं।"
हिसाननिफ्राइ ओंखारनानै ददेरेया नʼ सिङाव फालि गांसे नागिरहैयो। हामबुरनाव सोंहरो।
"इण्डि बिलाइ लायग्राफोरालाय दिनै मा मा लाखो हाय ?"
"मा लानोसै। लाग्राखौनो लाबाय आरो मा। आं गय जखायबा लादों। माइबारीया खुन्दुं थलानै आरो सुबारीया माइरं सेरनै लादोंनो।" हामबुरा फिनहरो।
"बिसोरखौ लिंहरथʼदों हाइ। आंबो माइरं इसे लानि।" ददेरेया बुङो। माइबारीमोना गावसोरनो सौफैयो बिसोरखौ गोबाव खालामनाय नुनानै।
गय खान्दिफा खान्दिफा जानानै बिसोर ओंखारलाङो इन्डि बिलाइ खानो। उदिसा- बोरसि सेरनि सौरा फारासिम। ददेरे आरो हामबुरा नाथाय नारेंगुरीयावबो हाब्बोनो सानखोमादों। गलʼखौ लोगो मोन्नो हागौ- ददेरेनि मिजिं बे। हामबुरानो खोन्थाजोबदों। मोजां गाज्रि हामबुरजोंनो रायज्लायजोबो गासिबो खोथाखौ। दासान्दि हामबुरानो ददेरेनि थैसʼ थांसʼनि लोगो। जेरावखि थाङा मानो हामबुर नङाब्ला जाया। सानसेदि गावस्रालायनांगोन बेखौ सिमाङावबो सानफ्लाङा बिसोर।
बोरसि सेरनि सौरा फारायाव बिलाइ बिनो थाङो बिसोर। बरʼवा एम्फौ फिसियो, नाथाय सौरा बांगालासो बिलाइनि बिगोमा। गोदो बे बोरसि सेर सेर बरʼ गामिलʼ थारमोन। दिनै गैला। सेरखाय फेरखाय खारजोब्बाय। दा सानजा बेंगल एबा बांलादेसनिफ्राय हान्जायै हान्जा फैनानै बोरसि सेर सेर नʼ लुफैबाय, गामि खुंबाय। बिसोर लासै लासै सोनबारी ग्रेजिं रिजार्भमानि बेदखल खालामजोब्बाय। मोसौ मोसा गुमनो जायगा गैलिया। नोरसिंबारी आरो नारेंगुरीया सौरा बांगालनि आखायाव थांजोब्बाय। बहाय गोदोनि कंग्रेस सरकारा मदद होबोदों, उदै गेसेव हारसा दैदेनगिरि, मन्डल काननगʼफोरा गाव गावनि उदै सुफुंदों। नाथाय बेनोदि सानसे दुलाराय आसामनि थाखाय मोनसे गोनां जाथाइ जागोन बेखौ सानरोङाखै बिसोरो। सरकाराबो बिसोरनि भʼटजोंनो थामजि बोसोर गाजा गोमजायै उदांस्री भारताव राइजो जाबोदों।
बोरसि दैमानि जानगार जानगार थानाय बरʼ गामिफोरा जादों सानजा रुगुङाव नारेंगुरी, बारांगाबारी, खोफसिनपारा, गʼलागामी, दिन्दांफारा, आस्राबारी, थालिदबारी, खाग्राबारी बायदि बायदि। ओजों सोनाब फारै सामथाइबारी, लाबदांगुरी, हेलासिगुरी, अदालगुरी बायदि बायदि गामि।
बोरसिनि दाहार दैथुना दिनैसिम मोसायो। खासि बिबारखौबो मोसाहायो। नाथाय बरʼ मोसौ लावखारफोरनि सेर्जा-सिफुंजों नङा, सौरा बांगालनि भाटियाली मेथाइजोंसो। बोरसि सेरनि फाख्रि दंफां सेराव ब्रिं-दा ब्रिं-दा खाम दामनाय, थुरि-रि-रित सिफुं सुनाय, ख्रबा-ख्रब जʼथा दामनाय खोनालिया। स्लिउ स्लिउ गाबनायबो खोनालिया। खोनागोन पल्लीगीति।
बिलाइ खायै खायै हामबुरमोना बिबʼ दाबारीमोन्नि सिथ्ला गाहैयोब्ला साना सोनाब अख्राङाव सौहैथारबायमोन। दाबारीया हामबुरनि बिबʼ असे। हामबुरमोनखौ बिलाइ खानो फैनाय नुनानै दाबारीया बुंनायसै-सौरा गामि गामि बिलाइ नागिरनो फैनांला हाय। दाखालिसो जोंनिफोर थांनायाव जानाङै घटना जाबोदों। एम्फौ फिसिनो लुबैयोब्ला गाव नʼवाव इन्डि बिफां फोनानै ला। गय-फाथै, माइरं-दैरं, खुन्दुं बायदिसिना लानानै बिलाइ लायनायफोराव मा मुलाम्फा दं ? जोंहा नोंगुमैया राइसोगारो।"
"नंगौबो हाय आबʼ, बुंनो गोनांब्ला बिलाइ बायनानै एम्फौ फिसिनायाव जेबो मुलाम्फा थाया।" ददेरेया हमसʼनानै बुंहरो।
बिसोर बारा गोबाव जबावनो हायाखैसै। साना गैथारला। नʼ सौहैथारनांसिगौ। नाथाय ददेरेनि गोसोआ उसु-खुथु मोनबाय थाबाय। नायहरोसो नायहरो गʼलखौ नुहरा। गोसोनि हास्थायनायखौ गोसोआवनो दबथायनानै नʼ फार्से लुखुर लुखुर आगान सुरनायसै।

(डʼ)
लरेननि नाजानायाव ना गुरनाय केसा फरेष्टारजों आपʼस जालांबाय। लरेननि थाखायनो रेन्जारा केसखौ कर्टाव थांलायनानै आपʼस जाहैदों। ऐखालि जाथाइनि लोगो लोगो मिथियोमोनब्ला लरेना रेन्जारखौ कर्टसिम एबा थानासिम थांहोनाय नंलामोन। नाथाय जाथाइ जानाय लोगो लोगो बेलासियावनो गेम वासारखौ जीपजों थिनहरनानै थानानिफ्राय पुलिस अ.सि. लानानै फैनाय जादों। सरकारी केसा बिब्दियै आपʼस जानो हाया होन्नानै उकीलफोरा बुंदोंमोन, नाथाय गोसो मोजांब्लालाय मा ! रेन्जारानो अ.सि. खौ बुंनानै एसेयावनो फोजोबनाय जादों।आपʼसनि आवगाय लरेना रेन्जारनो खोथा होयो दि बेनि इयुनाव हाग्रा खाथिनि बरʼफोरा पारमिसन लायाजासे बिब्दि हान्जा हान्जायै ना-मै एबा मैगं लायनो हाबहैनाय नंला। गासै समाजानो बेखौ गोसोआव लाखिगोन। बैसागोआव लन्थि मैगं नांगौब्ला रेन्जारा गावनि मानसि बाहायनानै अफिसावनो लाबोनानै होफैगोन। बरʼफोरखौ लिंहरै लिंहरै रान्नानै हरगोन।
हाग्रा सेरनि गामिफोरखौ लानानै लरेना मोनसे गोदान आफाद दानानै होयो। बे आफादनि मुङा जाबाय "आबाद रैखा खालामग्रा आफाद।" बे आफादनि थांखिया जाबाय हाग्रानि मै जुनादनिफ्राइ आबाद रैखा खालामनाय बायदि मैया राहा आरो मि जुनाद गाग्लिनाय, जानायनि मोनफिनथायनि (क्षतिपुरण) थाखाय सरकारनि खाथियाव बिग्रायनाय। थांनाय मायथाइयाव मैदेरा माइसालि माइखौ गोथाङैनो नष्ट खालामदोंमोन। मैदेर मासेया फाग्ला जानानै सानै मानसि बुथारदों। बेनि मोनफिनथायनि थाखाय हाग्रा मन्त्री, सीफ् कनजारभेटर बिथांमोन्नि सेराव आफादा आरʼज गाबै गाबै नैजि नʼखरनि थाखाय जौबा जौबा रां मोनहोनाय जादों। मैदेरजों बुथारजानाय नʼखरनैया हाजारबा रां मोनदों।
देग्लाय खासिबारीयाव गोदान मोनसे जाथाइ सौफैबावबाय। मोसा बोराय मासेया एखम्बा फैनानै गलिनिफ्राय मोसौ,मैसो, बोरमा, अमा अरनानै लांफैयो। गासै मा डʼ मोसौ, माब्रै बोरमा आरो माथाम अमा लांफैबाय। बि मोसाखौ हमनो थाखाय सरकार आरो फरेष्ट बिफानारिखौ थिन्नांगौ। नङाब्ला सोरबा गावथारफ्रांनो हागौ। अब्लानिया गामि नाङैनो गिदिर दायाव गोग्लैनांगोन।
सरकारा बि मोसाखौ राइजोनि बिग्रायनायाव हमनो नाजादोंमोन, नाथाय मेसेंसेया नाजानानैबो हायाखैसै। बे मोसाखौ हमनो थाखाय फान दानायाव सरकारा हाजार डʼ रां बाहायो आरो गासै हाजार जिसे रां फोजोबनाङो,थेवब्लाबो हमनो हामाराखैसै। उनाव सासे सरकारी मैहुरारीया बे मोसाखौ गावनो फैयो। नाथाय बिथाङाबो दानसे थोलो नाजाब्लाबो हायाखैसै। माब्लाबा लोगो मोना, मोनब्लाबो गावनो सुबिधा मोना। मोनसे नङा मोनसे असुबिधायाव गोग्लैयो। खेबसे गावनाय जादोंमोन, नाथाय आगसिनि फेन्दायाव नांस्लददों- मोसाया थैयाखैसै।दा एमफौ आरो थामफै दांग्राया बिडै डैलायबाय। उनाव सरकारी मैहुरारियाबो आखाइ थिखांनाङो।
राइजोआ नाथाय गारनो नागिरा। दासिमबो मोसाया गामियाव फैनो गारा। बाध्य जानानै रेन्जारा फोस्रावनानै होनायसै- सोरबाफोर गावनो हायोब्ला सरकारनि मैहुरारीजों लोगो नांफानांगौ। गावनायनि थाखाय गोनां बान्था मोनगोन।
रेन्जारनि हांख्रायनायखौ खोनानानै गलʼवा मोदोम दुंखांनाय मोनो। नाथाय ददेरे बुंनायखौ गोसो खाङो- "आदाया बे खामानिखौ गारनो हाया ?" ददेरेनि फंसे बाथ्रायानो गलʼनि जिउ लामाखौ फिदिंनानै होयो। ऐखालिनिफ्रायनो गलʼवा हाग्राफारसे मैहुराव थांनो होन्नानै मोखां जाफ्लाङाखै। मैहुरनि बाथ्राखौ गोसोआव गोग्लैब्लानो ददेरेनि महर मुस्रियासो नुजाफैयो। ऐखालिनिफ्राय नʼवाव फंबायखौ हाल हमहोयो। गाव साहा बागानाव हाजिरा मावो।
गोसो होयोब्ला गलʼवा बे मोसाखौ खेबसेयैनो लाखिनो हागोन सानो। गलʼनि आखाइ निसाना फेलें जानो हाया। बेखौ बयबो मिथिगौ। नाथाय मा खालामनो दा ? गलʼवा आखʼ-फाखʼ मोनगासिनो थायो। मि-जुनाद गावनायनि निसाया इसेलʼ नङा। फार्सेथिं बे मोसा मासेनि थाखायनो दुलाराय राइजोफोरा जालाखाद-बिलाखाद मोन्नांदों। गावनो हायोब्ला राइजोआनो सुख मोनगोन। दिनैसिम गाव हारसिंनि उदैनि थाखायसो मै जुनाद गावबोनाय जादों, ऐबाराव राइजोनि थाखायनो गावनाय जाथोंसै आरो बे खामानियाव ददेरेया मोजांसो मोन्नांगौ, मोनखागोनबो। बिब्दि सान्नानै गोसोखौ गोरा खालामो गलʼवा लासै लासै फरेष्ट अफिस फार्से मोखां जालांनायसै।
गलʼवादि सासे मैहुरारी बेखौ रेन्जारा मिथिगौ। नाथाय सानसेबो हमफ्रांनो हायाखै। खोनादों गलʼवा मै गावै गावै बेदर फानो होन्नानै। हाग्रा खाथिनि मानसि। मा समाव थाङो मा समाव मायो मिथिस्लाबा। बेदरै मानसियै हमफ्लांनो हाब्लासो मानसिखौ साजा होनो हायो। नाथाय बेदर जाग्रा फोरा मालाय इसेलʼ ? बिसोरबो खिन्थानानै होआ। गलʼखौ नुमारैनो रेन्जारा सोंनायसै- "मा गलʼ, नों मोसा गावनो हागोन ? हायोब्ला बान्था मोनगोन नों। जोंहा सरकारी मैहुरारीबो दंफैयो। बिथांजों लोगोसे थाफानानै हागौबा गावनानै हो।"
रेन्जारनि खोथाखौ खोनानानै गलʼवा इसे मिनिस्लु जायो आरो खरʼ खुरलु खुरलु बुङो-
"आं बिब्दि गावफेराखै सार। आंखौ गावनो गोरों होन्नानै सोर खिन्थाया सार ?"
रेन्जारा दाद्रि होनायबादि बुङो- "आरे बदमास, नों आंखौ मिथिया नंदों नामा ? माबेसे मै गावनानै जाफैया आं खोनागासिनो। नाथाय नों खारगʼबाय दं फंबाय। माब्लाबा आंजोंनो मोनफ्लांजागोन।
रेन्जारा बिब्दि बुंनायाव गलʼवा गाज्रि मोनाखै। रेन्जारनि माथोआव अनदेरनाय दं। मानसिनि गेजेराव उदै बिखं थायो। सोरबाफोर हयथʼ खिन्थानानै होदों।
"मालाइफोरानो गावथों सार। हायो हाया आं नांगौब्ला उनफोराव नाजासिगोन। आं गावनांगौब्ला आंनो रावखौबो नाङा सार।"
"दोत जाम्बा, सरकारनि गनायजानाय मैहुरारी नङाब्ला नोंखि गावनो मोनो ? मोसा गावनाया इसेलʼ नङा। बेनिखायनो सरकारी मैहुरारीखौ नाम मात्र लोगोआव लाफानो थिन्दों आं। गावनो हाब्ला नोंनि नामखौ जोंसो मिथिगोन।''
गलʼवा दासो बुजिबाय बाथ्राया बहा। खोनानो मोनदों आसामनि मुंदांखा तरुणराम फुकनाबो बिब्दियैसो मोसा गावनाय मुं मोनदोंमोन। खोला गुवाहाटीनि बरʼफोरा बुङो- गोदो मोसा गावग्राया तरुणराम फुकननि मैदेर गुमग्रा सासे बरʼफान्दीसोमोन। मोसाया थैखाब्लासो तरुणराम फुकनखौ सिलाइ जानहोनानै फटʼ बुखांनानै लाबोयोमोन।
गलʼखौ फैहोलांनो थिन्नानै रेन्जारा बारांगाबारी बिट नʼसिम जीपजों थांग्रोनायसै। सरकारी मैहुरारी बिथां रहमान साहाबा बेवहायनो दंहैखायो।
गलʼवाबो आगान सुरो। बारांगाबारी बिट नʼसिम किलʼमिटार मोन्नै गोजान। लामा लामा बि ददेरेखौ गोसोखांलांबाय थायो। ददेरेया बिखोखि मोजां मोनमारो ? गैया माथो, बै जाहार गेजेराव लोगो मोनलायनायनिफ्राय दिनैसिम खेबसेबो नुजाथियाखै। गलʼवा गावसो सान्नानै लादों ददेरेखौ गाव मोजां मोन्नो हमबाय होन्नानै, नाथाय मालाय ददेरेयाबा मा सानगासिनो दं। गावखौ मोजां मोनोमोनब्ला ददेरेया निस्सय सानसे नुजाथिफैगौमोन। अबस्ये गावखौनो खेबसे थांग्रोनो खिन्थालांदोंमोन। ददेरेया नʼवाव जʼनानै बेसेबा सान नेगासिनो थाबाय बि।नाथाय उनफिन-फाफिन सानफिनो गलʼवा। हिन्जावनि गोसोखौ मोदायाबो हमनो हाया। बिसोरनि गोसोआ दानो मोजां दानो गाज्रि। जायखौ मोजां मोनो बिखौ गाज्रिबो मोनफिन्नो हायो। खायसे हिन्जावा गोर्ब्बोआव लाखोमानानै मोजां मोनफ्लायो, खायसेया मोनथारो। बिसोरनि खुगाया थाब गेवा, नाथाय बिखाया गावो। अनेक समावनो बिसोरनि सान्नायखौ दांग्रोमनानै मोना। हिन्जावनि गोसोआ जोबोद गोब्राब-गलʼवा गोरोबथायाव फैयो। हिन्जावनि बायदि मैया महर-मुस्रि, फाव-सानस्रिनि थाखायनो बुहुमनि जारिमिन बिलायाव गोबां लिरथाइ थालांदों, जाथाइ जालांदों। रʼमनि ट्रय नगर, सʼनानि लंका धंस जानांदों। नाथाय बिसोरनि मोजां मोन्नायनि नेर्सोना संसारखौ गलʼलʼबो खालामदों। हʼमारनि खन्थाइमा इलियाद अदिसि, कालिदासनि अभिज्ञानम् शकुन्तलाम्, बाल्मीकिनि रामायण बायदि महाकाब्य हिन्जाव आखुनि थाखायनो लिरजालांदों। बेनिखायनो हिन्जावनि आखु होनब्लाथाय गलʼवा आखाइ जुथायखायो। हिन्जावनि खाथियाव गावखौ हगारनानै होनायनि आवगय नायग्रोनांगोन केतेकी बिबाराव बिस गोनां जिबौ दं ना मा ?
.......मेब्ला बिहारी उन्दै रांगावनि आखलखौ नायोब्ला इसे गोमोनोबो गोनांलाय। रांगावखौ सासे बौदा सेंग्रानो हाबा हरदोंमोन। बौदा बʼब्राया सासे माहाजोन। बौदायानो जाबाय नायलʼ जालʼ फिसाज्ला सासेलʼ। रांगावा सुख सान्थियै मोनजागौमोन। नाथाय हाबानि दानसे उनावनो नʼवाव खारनानै थाफैदों। उनाव गʼब्ला माहाजोननि माइ मिलाव रुवाथि थाहैदोंमोन; नाथाय माइ मिलनि दाहोना मेब्लानावसो बिहारि हाबगारदों। दा जानो लोंनो मोना। जेब्लाबो रान्नांगौ। बेनिखायनो हिन्जाव नि हारिया गोसोनि लुबैनायखौसो नागिरो ना देहानि फखैनायखौसो नायगिरो रावबो बुंसनो हाया।......
बेफोरखौ लामासेमानि सानलांबाय थानायावनो बारांगाबारी बिट नʼ सौहैबाय गलʼवा। बिट नʼनि लखिदार कान्साया रेन्जारमोनखौ खासिबारीसिम थांबाय होन्नानै खिन्थाहरो। गलʼवाबो लामा लायो।
खासिबारी गामी गेजेराव साहा खरʼनिफ्राय हाबलाङोब्ला नʼखरथामसो गारब्लानो ददेरेमोनि नʼखौ मोनो। ददेरेमोनावनो थ्रोब हाबहैनो सानदोंमोन गलʼवा, नाथाय हाबहैब्ला गोबाव जागोन। ओजों रेन्जारखौ लोगो हमनांगौ। बिसोर निस्सय लरेननि नʼवावनो जʼगासिनो दङʼ। गामाखालिबा हले हाबब्रʼबनानै फैजागौमोन। नाथाय जाहार गेजेरनि घटनाखौ लानानै राइजोफोरा सन्देह खालामनायखौ गोसोखांनानै हाबहैयैखौनो थिख खालामनानै गामि गेजेरथिं आगान सुरो। इसे लाजिखांनायबो मोनो। खैफोदाव गोग्लैनाय मानसिखौ सहाय एबा उपकार खालामोब्ला बि मानसिनिफ्राय फिनमोनथाइ (प्रतिदान) लुबैनाया मोजां नङा। माब्लाबा फैब्लाथाय गावजों मैहुराव गेजेर थांफाग्रा बान्दारुनावसो हाबहैयो गलʼवा।
ददेरे मोन्निफ्राय नʼखरथाम गारबावनानै लरेनमोननि लांगोना मोनहैयोब्ला रेन्जार बिथां गʼस्वामी, मुदांखा मैहुरारी जेद रहमान (खोनादोंसो) आरो फालोसे साफ्रासी आरो मैदेर मानै लरेनमोननि खामसालियाव आरो सिथ्लायाव जʼलायगासिनो दं। सिथ्लायाव मैदेर नायग्रा गथʼ खुदियाफोर जेव-जेव जाव -जाव, बोराय गाहेलाफोर (लान्था माहाजोनबो), फिसा बामनाय हिन्जावफोर सेन्थाइ दंमोन। ददेरेबो दं नामा दालाय होन्नानै इसे नायथिं-नायथां खालामो। नाथाय गैया। गलʼखौ नुमारैनो रेन्जारा माथो हरो-
"फै फै गलʼ, नोंखौनो नेगासिनो दं जों।' गलʼवा जेबो बुङालासेनो रेन्जारनि खाथियाव थानाय बेन्सियाव जʼहैयो।
"खोनाबाय गलʼ" रेन्जारा बुङो- "मोसाया मोखोना जाहाराव दंनो। उसोला भिटायाव बेगार मावनो थांनाय लेबारफोरा नुबोदों। दा बेखौ मा राहाजों गावनो हागोन बेखौसो जों सानलायगासिनो दङ।''
"आं मा बुंनो सार ! नोंथांमोनहानो सानलायदो।"
"नोंबो मैदेराव थांफानांगोन। सिलाइखौ मानाव गेदेद रहमान सारा गंसे लाथों आरो नों गंसे लादो। आंबो गंसे लासिगोन। साफ्रासी सानैजों नों मैदेर मासेयाव गाखो, जों रहमान सारजों आंजों गुबुन मासेयाव गाखोसिगोन।"
रेन्जारा बुंनायबादिनो बिसोर मोखोना जाहारसीम थांनो हमो। मैदेर सा सा गलʼवा मोनसे गुबुन बाथ्रा गोसोखाङो। मोखोना जाहाराव थाङोब्ला हाग्रा मोदाइनि लाइजौ लायाव प्रसाद बावाब्ला सखा डाव मासेबो मोनखाया। गलʼवा मिथिगौ मोखोना जाहारनि महिमाखौ। मोखोना जाहाराव फख्री खरसे दङ। बिनि सानजा आरो सोनाब रुगुं फारनैयाव फांनै फाख्रि बिफां दङ। फाख्रि फांनैनि दालाया फख्रिखौ खोफसिनजोबदों। सिं सिं हाबनानै नायाब्ला दैखौनो नुनो थाङा। नाथाय बे फाख्रि गुदियाव एबा फुख्रिनि दैयाव बिलाइ गोरान गांसे गोग्लैनानै थानाय नुवा। सोरबाफोर दासो सिबलांनाय बायदि साखोन-सिखोन। फुख्रियाव बुर्जा नाʼ दं। रुगुङाव गसंनानै नायोब्ला जिबौ फेष्था गिदिद गिदिद गोलाउ गोलाउ सानस्रिबाय थानाय नुयो। नाथाय गिथार नाङा। बहाय फाख्रि दंफां फांनैनि गुदियाव जʼराफा जʼराफा गय-फाथै लाइजौ लाइ सायाव दोन्नानै सानजा मोखाङै खेबथाम खुलुमनांगौ, अब्लानिया नाʼ जानो ना मै जानो जेखौ बियो बेखौनो मोनबोगोन मोखोना जाहारनिफ्राय। फुजा होवाब्ला हले फख्रिनिफ्राय नाʼ मावा मासेबो मोना। जिबौफ्रासो सिगि हरगोन। बे गिथाव बाथाव जायगायाव गलʼवा गोबां थांफेरबाय। नाथाय माइलथामसोनि गेजेराव जागोन। बे खायदाखौ रेन्जारमोन्नो खिन्थायैयानो हामगोन सान्नानै गलʼवा जेबो बुङाखैसै।

गलʼवा जेरै सान्नाय एरै जामारदों। मोखोना जाहार सौहैमारनो मोसा बोरायखौ गोजाननिफ्राय नुहरदोंमोन। नाथाय बिसोरखौ नुमारबानो बबाव एरसोखोमाखो सान हाबजासे नागिरब्लाबो नुजाफिनाखैसै। उनाव बिसोर फैफिन्नायसै।
थांनाय हरावबो हबगा मोननि मैसौखौ लांनो नाजादोंमोन होन्नानै गलʼवा बान्दारुनि खुगानिफ्राय मिथिदोंमोन। मोसाया निस्सय दिनै हबगानि मैसौखौ लांनो फैफिनगोन, बेनिखायनो हराव जमोब्ला मोन्नो हागौ, सानो गलʼवा। रेन्जारखौ बुंनानै साफ्रासी सासेजों हबगा मोननाव जमनो नागिरो। रेन्जारा सानैखौबो बारांगाबारी बिट नʼवाव जानाय लोंनायनि लाहार फाहार खालामहोनानै दोनलाङो, नाथाय गैया। हबगा मोननिसिम फैदोंमोनब्लाबो नुजाथियाखैसै। ओजों माब्लाबा जंजिर मोननि अमा बुन्दाखौसो ब्लद लानानै थांगारदों।
बिब्दिनो सप्ताह खनसे जमै जमै मोनमाराखैसै।
'जौसे मोसौ जायोब्ला मोसायाबो थैयो।' बे बाथ्राया रजʼमारबाय। जेला बि मोसाया फाटेमाबाद साहा बागानाव हाबफैफ्लाङो। ऐदिनखालि साह बिलाइ खाग्रा सावथाल हिन्जावफोरा सिरिज दंफां गुदियाव मोसाखौ उन्दुबाय थानाय नुनानै बाग्दावखाङो आरो खुन्थिंलायजासे हसिख्रावनानै खारो। लोगो लोगो फरेष्ट अफिसाव खबर हैनायसै। ऐखालि रहमान बिथाङा मथनगुरियाव सिफ कनजारभेटरजों थांफादोंमोन। बांलायाव थानाय-जानाय-लोंनाय बेबस्था होनानै रेन्जारा अफिससिम मानोबा फैबावदोंमोन। बि समावनो मोसानि खबरखौ मोन्नानै गलʼखौ लिंहरो आरो गाव वेरलेसजों मथनगुरीसिम रहमान साहाबनो खबर हरो। नाथाय बिसोर सौफैगौमानियावनो गलʼवा मैदेर मासे लानानै मोसाखौ नागिरहैयो। मोसाया कुलिफोरनि होख्रावनायाव गिनानै बागान मालिकनि बांला सेरनि नामदानि जायगायाव एनजर हमहांनाय मावजि बुन्दाबादि जग्रबनानै दङमोन। गलʼवा मावतखौ साहाबनि बांला सेरजों मैदेरखौ लांहोनानै मोसानि फाखोनाखङाव गावनानै हरो। गुलि जानानै खेबसे बारगासियावनो मैदेरनि सुन्दायाव बाब् थाब फैदोंमोन, नाथाय ऐ खेबसेया खरʼवाव नायनानै गावहरो लोगो लोगो महाराजाया खांग्रां फोद्दा जालांफिनो। अब्लासो रेन्जार गʼस्वामी, मैहुरारी रहमान साहब आरो माखासे साफ्रासीफोरा सफैयो। गलʼनि गोहोखौ नुनानै रहमान साहाबा साबायखर होयो आरो गलʼनो मोनसे बान्था होनो थाखाय रेन्जारखौ बुंलाङो।

(स्नि)
लांगोना मोखांजोंनो थांलाय फैलाय खालामलायनानैबो हाबलायै नुनानै ऐखालि ददेरेया गलʼनि सायाव इनायनो रागा जोंफ्लांदोंमोन। बि सासे हौवानि फिसा जानानै हिन्जावनि गोसोखौ इसेबो दांग्रोमनो हाया नामा ? बौदासो नामालाय मानसिया ? ना बुंहरनाय बाथ्राफोरखौसो गोसोआव गैल्या ? बायदिसिना फिन मोनै सोंथिजों खरʼखौ एमफौ मानलानाय मोनो बियो।
ऐखालि ददेरेनि गोसोआबो मोजां नङामोन। सानजौफुवावनो बिमा गदायजों इसे ग्रें-ग्रें ग्रुं-ग्रुं जालायखादों। सान हर मिथियै हरदम मालायनाव जौ सेरेफ लोंहैबाय थानायनि बिमा गदायनि सायाव रागा जोंखांनाय मोनो। मोब्लाव बिमानै गादावजोंनो बाराद्राय थांलाय फैलाय दासान्दै। खुगानि ओंखाम एरखʼनानै जालायनाय सोमोन्दो। बिमा गदायादि गावखौ मोब्लावनो हरनो फाव फान्दायगासिनो दङ बेखौ एफा एफा थर मोनबाय ददेरेया। बेनिखायनो जानाय-लोंनायफोराव थाल लानांगौ जायो। बांसिन समावनो ददेरेया गावनि ओंख्रिखौ गावनो खुरनानै जायो।
एखनब्ला बाराद्राय लोंबोनानै नʼखराव दाहुना रुवाथिनि सायाव इनाय बाथ्राफोरजों रायज्लायबायफैयो। दाहुना रुवाथिनि उनाव ददेरेनि सायाव फैनोसै। बांसिनखौनो फिन हरफेरा ददेरेया। गावनि खाफालखौनो गाव दुसिनानै लायो। खाफालाव बिहा सिगांनि उननि रावबो गैया। गावखौ जोनोम होखांमारनानो बिमाया थैलांगारबाय। बिबै दावखि बुरैयासो फेदेरदों फोलावदों। बिबो बुरैया सेमोन दुब्ला थैलांगारबाय। दा बिमा गदायनि फिसाजो रैमाली आरो फंबाय बिनारामसो दं। रैमालीया बोसोर जिसो आरो बिनारामा बोसोरब्रैसो बैसो जागोन। बेनिफ्राय बिमा, दाहुना सानै, रुवाथि सासे, बेनो बिसोरनि फोलेरा। बेबायदि उन्दै फोलेराव नांलायनो खमलायनो गोनां जेबो थाथावा, नाथाय बिमा गदायनि गियान आखला इसेबो साबथारा। संसारनि साफ्रोमबो बिमा गदाया बिब्दिनोमार नामा ? ददेरेया गोसोआवनो रोङो। साफ्रोमबो बिमा गदायनि सायाव बे मोनसे बदनाम दं दि, बिसोर गावनि फिसा बाथुलखौ अना। मानो ? हिन्जाव गदायब्लानोखि मालायनि फिसाखौ अन्नो मोना ? हिन्जावनि गोसोआ मानो बिब्दि जायो ? नाथाय हिन्जावफोरखौनो बुंनाय जायो संसारनि अनसुलि बिमा। हिन्जावनि बायदि मैया महरखौ जुग जुग खिन्थिबोदों गोदोनि धोरोम बिजाबफोरावबो। ददेरेया समाय लायो, गाव अन्तत बिमा गदायबादि जानो थाङा।
उदै-बिखा आलौनाय जानायखाय ददेरे बिफा लान्थाया जौ गारबाय। दिनै दानथामानो जानोसौ। दा फुंब्लाथाय ओंखाम गोजां जायो। हाजो खाथिनि मानसि ! आरो बेनि सायाव सानफा मानि दुब्लियाव मावसोमबायनायजों देहाखौ गोहोगोयै मोनो। दासान्दि ओंखामा फुंनि गोजांजों बोथिथाम जायो। साहानि बाहायनाय गैबाङा। फुङाव दाहुना-रुवाथिनो संख्रिनि साहाजों ओंखाम गोजां हैयो।
ऐखालि बिब्दिनो बिमा गदायजों जालायनाय एना-एनि आरो गलʼवा फैनानैनो हाबलाङैयाव ददेरेया गोसोखौ जेवगा-मानगा मोनबाय थायो। बबाव थाब्ला माजों गोजोनगोन। गलʼनि सायाव रागा जोंदोंमोनब्लाबो गावखौनो बुरखायफिन्नो नाजायो- गलʼवा नोंनि सोर ? गलʼनि सायाव रागा जोंनो नोंहा मा मोन्थाय दं ? बेफोर फिन मोनै सोंथियाव ददेरेनि दुंहाव गोसोआ दोमैलाङो। गोदानै गोसोखांफिनो-गैया संसाराव बिहा रावबो गैमारा। हारसिंनो मोदै गबोयो मेगननिफ्राय। हिसानसालि खाथिनि नारें बिफाङाव दावथुवा दुखुनि देंखो बोदों। दैखर खाथिनि गʼलाप बिबारा मानोबा लहराय लहराय सिरिनो हमदों। बि समाव हिसान सिंजों हाबफैनानै माब्लाबा गाव फिसिनाय बोरमा फिसा मासेया आथिङाव सोलास्लिबफैदोंमोन। ददेरेखौ बुरखायनो फैदों नङादा बि ? अग्रं-बग्रं सान्नायजों नार्सिनजानानै हिसान-थिसान दायालासैनो गावनि उन्दुग्रा खʼथायाव थ्रोब हाबहैनानै दसे खुग्लुबनानै थानायसै। माखौबा दुखु मोनसिन्नानै रुखु रुखु गाबखोमानो हमो।
ददेरेखै बिब्दि उन्दुनानै थानाय नुनानै हामबुरा गामाखालिनि बायदि बाग्दावहोयाखैसै। बुरै गाहेला बादि सोंनायसै- "मा जालायखो नोंहालाय ? गुमैखौनो गोसोखांलायबाय बियो।"
ददेरेया हामबुरखौ खाथियाव मोनब्लाथाया मोजां मोनो। दसेनि लागैनो बबेनि सिन्था बब्याव थांखो दुफुं सिखारनानै हामबुरनि फार्से नायहरालासिनो मोदै हुगारखोमायो।
"फाग्लिसो जाबायहाय नों।" हामबुरनि राव- "माखौलाय गाब्बाय थानो ओंखारोसै नोंहालाय ? एसेबो थानो हायाब्ला लाइजामफोर हरनानै लेंहरनो हाया ?
"सोरनो लाइजाम हरबायबायनोसै ? आंहालाय सोर दंखाय ?"
"सयथिबो हाय ददेरे, गुमैया मोसा गावनो थांदों दे हाय।"
"दोत् फाग्लि, बिहालाय मोसा गावनो मा नांजाबायदोंसै ? मालाय सोरबा गबारमेन्टनि मानसियासो गावगोन होन्नायानोलाय।"
"सयथि बेर्लʼ बेर्लʼ बेरख्लʼथों गुमै गलʼवासो गावगोन्नो। मानसिफ्रा बुंसोलायदों।" ददेरेया अब्लासो मिथिबाय बाथ्राया नंगौ। बिब्दि बुंब्लानो मिथिखा हामबुरा गोगोम खिरा लाबाय। थेवबो एसे बोरनाय बादि बुङो ददेरेया-
"थांथों हाय, जायखि जेरावखि थाङा। मालायजोंलाय जोंहा मा लोगो लोब्बा ?"
"दालाय मानोथो हाय।" हमफ्लांनो हानायबादि आखाइ खबस्रांनानै हामबुरा बुंनायसै- "नायोब्ला आमखिया बिखौनो गोसोखांनानै गाबखोमादोंमोन।"
"मानोथो फैलायनानैबो हाबफैया हाय बिलाय ? एसे मोजां हा-हु मावफैथों होन्नानै जासिलायबाय, फैगाराखैसै।" हमफ्लांजाथारनाय मोन्नानै गोसोखौ आरो दोनखोमानो हाबावाखैसै ददेरेया। बोरै हागौ सानसे थांनानै गलʼखौ लोगो हमहैनो सानैबो बाराय मोजां नागिरनानै आसि थायबायाव सानलायगासिनो थायो।

(डाइन)
बिमा गदाय खौबालीया ददेरेखौ मोब्लावनो हरखोमानो थाखाय गमामायैनो मोब्लावनि मुङै हायना मुलि दौखोमानो सानबाय। दावराइबारीनि दावखा अजाया मुलि रोंगौ। बे हाबाखौ रावबो मिथिसयै बायदि मावनांगौब्ला ददेरेजों मोजां जाग्रोनांगोन। बेखौ सान्नानै दासान्दि ददेरेखौ अन्नाय खिन्थिनो हमबाय।
बिमा गदाया हर्खाब बेबादि अन्नो हमनायखौ ददेरेया गोमोथाव मोनो। अबस्ये जौ लोंनाय खम खालामनाय नुनानै एसे मोजांबो मोनो। जौ सेरेबानो मानसिनि खरʼनि मेलेमखौ जायो। हयथʼ बिफाखौ नुनानै बिमा गदायाबो जौ गारनो हागौ सान्नानै लायो ददेरेया। बिब्दिब्लाथʼ नखʼरावनो सुख-सान्थि फैगौ।
लान्था माहाजोना बेफोरखौ जेबो मिथिरोङा। माहाजोना मिथिगौ माबोरै दाहुना-रुवाथि सालायनांगौ, मावै-दाङै बोरै मोनजानांगौ बेखौलʼ। बिनि मथै रावनिफ्रायबो दा-बिनांथों आरो गावबो मालायनो दा-हरनांथों। नाथाय साबेसेया बिब्दि सानो ? गामिनि बरʼवा बांसिनानो मावनो-दांनो गोसो होलायै जालांबाय। अखा नायब्लाथाय हाथाइ-गʼलायावनोसै फुंनि-सानजौफुनि। जेब्लाबो साहा गʼलायावनोसै। मा मावो, मा दाङो, मा मोनजायो, मा मोनलोङो खिन्थाफोरा। बाजार गʼलानिफ्राय फैब्लाथाय लामा लामा लाइनफोराव हाब्बोनानै मेथायनि सेरेब लोंबोनोसै। बाजार खालिथʼ मा हौवा, मा हिन्जाव, गलाय-गथाय लोंनाय जानाय। खायसेया माइरं-माइगाब बायनो ओंखारलाङो नाथाय लोंनाय-जानायावसो फोजोबबोयो। सोरखौ सोर मा बुंनो ? बेफोरखौ बुंनो थाङोब्ला गाज्रिसो मोनजालायो। सोंखारिग्राखायनो लान्थाया गावनि खुरमा-बाहागिफोरजों सिं सिं मोजां नंलाया। जों मावदों जोंनि जादों, नोंहा मा नांजादों ? ओरैसो बुंफिन्नाय दङʼ।
दा थाखोसे सेंग्रा ओंखारदों- बिसोर हालावबो थाङा, मैयावबो थाङा। बिसोरनि बांसिनानो फरायै आरो आद्रा-खिस्रा फरायनाय। अखा नायब्लाथाय लामा-दब्रानि गʼला गʼला हाबसʼन्नानै खुगा खुगा सावसुब गासिनो।फुंनि-मोनानि जौ आरो जुवाजोंनो सान हगारहरो। बांसिनखौनो नागिरोब्ला मेफाल पारा, कुलि बस्तिफोरावसो मोनहैगोन। बरʼ समाजा बिब्दियावनो गोदोलांनो हमसिनदों। जाय हारिया दिनैसिम गावनि आथिङाव गसंनो हायाखै, मालायनि सिगाङाव हारिनि महर मुश्रीखौ दिन्थिनो हायाखै बि हारिनि दावगा गोदान सेंग्रा सिख्लाफोरा बिब्दि लामा लायोब्ला बिसोरखौ मोजां लामाजों लांनो बोराय गाहैलाफोराबो नाजायाब्ला बे हारिया माबोरै जौगानो ? बोरै मालायजों फेर-फाथिनो ?
खासिबारी गामिया हामथारलिया। खायसेया भिथा बस्ति फान्नानै गुबुन जायगायाव खारलांनो हमबाय। खारलांनानैबो मोजाङै मोनजाहैनाय खोनाया। बिब्दिखायनो लान्थाया बाहेरायाव बारा ओंखारबाङा। नʼवाव थासान्दि बारि-बागानाव एरलु-एरला खालामो, मैगं-थाइगं गायो। लाउ, जिंखा, फोरला, खुमब्रा, बारमासि फान्थाव, बायदिसिना मैगङा लान्था माहाजोन्नि नʼवाव जोबनो थाङा। बेफोरखौबो बियै बियै लांफैयो। हराब्ला धोनि जाद्रायबाय होनो। दानि मुगायाव बिब्लानो मोन्नाय एबा हरनो हानाया मैगं थाइगं गैल्या।
एखनब्ला एखनब्ला ददेरेनि सायाव हिन्जाव गदाया रागा जोंनाय, रायनाय-होन्नायखौ लान्थाया हमनो हायो। ओजों ओजोंनिफ्राय फैब्लानो ददेरेनि हेंथायै बाथ्रा एरसनब्ला हिन्जाव गदायखौ रागा जोङो। माब्लाबा माब्लाबा बिखुङाव फिथाबो सौवो, नाथाय बेसेखौ मा बुंबावनो। लान्थाया सान्नानै आगोर मोना जायो। जायोनोखि जाया हगारनो हाब्लानो लेथा जोब्बाय।
ददेरेया मालायबादिनो नंद्राया बेखौ लान्थायाबो मिथिखागौ। बिमा बायदि बद्रि-द्रि, खुगा गिलिद। मावनाय दांनायाव सोर बुंनो हागौ रोङा होन्नानै ? ददेरेनि मावनाय दांनाय आरो गियान आखल, महर-मोखांखौ नुब्ला हिन्जाव गिबिखौसो गोसोखाङो लान्थाया। दा ददेरेया गाव दानाय, लुनाय आरो बोरमा-अमा फान्नानै हा-हु लाखिनो हाबाय बेफोरखौ लान्थाया थुलुंगासो होयो।
खासिबारीनि सेंग्रा-सिख्लाफोरा मटर रिजार्भ खालामनानै एखनब्ला एखनब्ला सिनेमा नायनो थाङो। गोबां फैसा गारहैयो। मालाय मटर आरो सिनेमा बिगोमाफ्रा गोनां जायो। नाथाय ददेरेया बांसिनानो थांफाया। हामबुरा लोगो लाब्लासो माब्लाबा थांफ्लाङो।
गेजेर गेजेर सानो लान्थाया, ददेरेखौ नखर मोजां नायनानै हरनांसिगौ। नाथाय सुबिधा मोनाखै। लावदाब देवानीया बुंफैनाया खेबनैसो जादों। नाथाय देवानीनि नखराव हरनो गोसो गैया। गामियाव एबा नʼ खाथियाव हरनो गोसो जाया। नखराबो एसेबां सुबिधानि नङा। न खाथियाव फिसा बिलायोब्ला नंखाय-बाखाय खोथाफोरानो खोमा गब्लंफैयो।
गोरजिया लाखिनो गोसो जायोब्लाबो ददेरेनि राय मोनाब्ला बेखौ सानथावा। हामबुरखौ बुंहोनानै मिथिबाय ददेरेया बिमा गदाय थानायलाय गोरजिया लाखि जाया। नांगौब्ला हाबा जायालासेनो थागोन। नंखायनो लान्थाया राहा मोना जायो।
"आदैया नʼवाव दंना ?" लरेना गाबज्रिफैयो।
"दंलै फै बेवहायनो।" खामसालि खʼनायाव सेन खाथि सैबाय थादोंमोन लान्थाया।
"ए: सेन खाथि सैदों ?"
"औलै माथो खालामनो, दिनै मंगलबार। हाल खथिबो। मा मावगोन मा दांगोन बेखौनो आखायाव लाबाय आं।"
"हामदों दे। दिनैथʼ बाथौ धोरोमनि बादिब्ला जोंहा हाल खति। नʼफोराव एफा-एनै उन्दै-उनला खामानिखौबो मावनांगोनथʼ।"
ददेरेया हाखु-दाखु सेयार गंसे होफैयो। लरेना जयो।
"साहफोरबो गैया, मा लोंबावनोसै आदायालय ?" ददेरेया बुङो।
"जेबो नाङा। दासो ओंखाम जोबोदों आं। आं मोनसे गोनां खोथा लानानैसो फैदों।"
"नों ओंखामखौसो जाबो ब्रʼब्बाय ना ? जौ थायसे थानांगौमोन।"
"नांल्या। आंबो लोंनो गारनायबादि जाबाय। ओरैनोब्लाबो लोंबांखाया।"
"गय खावनानै लाबोदो आइ।" लान्थाया बुंहरो।
"मोनसे बाथ्रा सफैबाय ना आदै। जाहार खाथिनि हाफ्राथʼ दासिम फरेष्टनिफ्राय दानखʼ जायाखै। दाथʼ जाहार खाथियाव मानसि दोनला आरो फरेष्टनि हानिफ्राय मानसिफोरखौ होख्रांहरनो सरकारा थांखि लाबाय। दाखालि रेन्जारा बागान बाजाराव लोगो मोन्नानै आंखौ बुंदों।"
"बिब्दिब्लाथʼ जाल्लाथारलै माथो। दिनै नैजिबा बोसोर जालायबाय। बेहायनो न-बां लुनानै ग्रोम-ग्रोम गय-खान्थालनि बारि-बागान खालामबाय, दा जुदि जों बेनिफ्राय खारनांगौ जायोब्ला बबे जायगायाव बिब्दि नखर खालामहैबावनो हानो ?"
"मा खालामनो ! राइजोयानोथʼ तौजि खाजोना होगासिनो दं। सरकारनि खाथियाव बेसेबांबा दरखास्त आरि होनायबो जाबाय। थांनाय इलेक्सनाव देरहानाय एम. एल. ए. आ मन्त्रीजों नांनानै बे खामानिखौ मावनो खोथा होदोंमोन। दा माथो जेबोखौनो बुंलिया।"
"जायनो लंकायाव थाङो बिनो राबन जायोलै आदै, सोरखौ सोर मा बुंनो।"
"बरʼवा जेरावबो जायगा गैलिया। बरʼनि थाखाय होखानाय बेल्ट ब्लकनि हा फोराबो गुबुनारिनि आखायाव थांजोब्बाय। बुध्दि गैयै बरʼ हारिया मालायजों सेजाजोब्बाय। जोंनि हारिया बिब्दियैनो थांसिगोन नामाथाय !"
"बिब्दिनोथʼ सानजायो।"

"मा खाफालाव जों बरʼ जानानै उजिखो ? सासे देहा बैज्ञानिका मा बुंदों मिथिबाय आदै ?"
"जोंलाय माबोरै मिथिनोलै आदै ?"
"बियो बुंदों- मंगलीयान गथʼफोरालायनो मोन 47 क्रमʼजम एबा थै-बिगाबजों उजियो। नाथाय मालायफोरा मोन 46 क्रमʼजमजों उजियोनो। बिब्दिया मानो जायो देहा बैज्ञानिका बुङाखै। बिसोर बुंदों सरासनस्रायै बिमानि फिसाखʼयाव 23 जʼरा क्रमʼजम लोगो लाब्लानो फिसा उजियो। बेवहाय बोरैबा मोन 47 क्रमʼजम लोगो नांफ्लाङोब्लाबो बुध्दि कमनि गथʼ उजियो। बेबादि गथʼनि मोखाङा दुलुर-लुर, अरगे-अरगा खावलाइ हनुवा ओंखारनाय, मेगन फिसा, गन्थं दाब्ले आरो सेंग्रा-सिख्ला समाव मोखाङाव सालमाय ब्रेव-ब्रेव जायोनो। बेबादि गथʼनि मोखांखौ मंगʼलीयान गथʼ बुङो होन्दों। लण्डनाव डा: डʼन होन्नाया आनजाद नायनानै बे बाथ्राखौ बुंदों। बिथांनि मुङैनो बे गथʼफोरखौ Down's Syndrome गथʼ होन्नानै गाबज्रिनाय जादों।"
"जानोबो हागौलै आदै, नोंसोरसो मिथिसिगौ।"
"जायखि जाया, बेहा-बेफारावबो जों उदाया। मावनानै जानोबो रोंलियाब्ला माबोरै जानो ? खायफा खायफाया खाफालनि बोलोआव रांखाउरि मोनब्लाबो बाहायनो रोङा। गोबां बरʼ माहाजोना बेंकाव रां दोना। सरकारजों रां गोनां होन्नानै मिथिजानो गियो। बेनिखायनो थावनियाव थानाय मारʼवारी एबा देसʼवाली बेफारिनि आखायाव माइ-फाथो, बेसर, सबाइ, रां-खाउरि दोनथुमहैयो। नाथाय बे माइ-फाथो एबा रां रुफाजोंदि बेफारिफोरा बेसेबां आय-इंकाम खालामनानै लायो बेखौ बरʼ बʼब्रा माहाजोन बादिया मिथिया।"
"गैया नङा दंबोलै बेबादि मानसिया।''
"जायखि जादोलिया, जोंहा हाखौ थिक खालामनानै लानांगौ जादों। गोनां जायोब्ला दिसपुराव थानांगोन बरʼ मन्त्रीखौ गोलो हमनो । अदेबानि दा बिलिफाङाव मिटिं लिंनो थिनदों हालमाजिखौ। नों आदैयाथʼ गामिनि आफादगिरि, बेखायनो हालमाजिखौ थिनब्ला हामगौमोन।"
''जागोन दे आदै। आं दा थांनानै खिन्थाहैगोन।" लरेना सिखारलांनायसै। लान्थायाबो मोसौनो दै दौहैयाखै दाहुनाफोरखौ नायथिंनो ओंखारलाङो।

(गु)
हाथाइ गेजेराव सानैबो मोगा-मोगि जालायगोन बेखौ गलʼवा सानफ्लाङाखैमोन। ददेरेयाबो। बिसोर रावखौबो राव नुलायाखैमोन। नाथाय हामबुरा जेब्ला- "गुमैया हाथायाव फैदों ना ?" होन्नानै सोङो, अब्लासो बिसोर सानैबो बाग्दावखाङो।
हिन्जावफोर हाथाइ-बाजार जानायखौ गलʼवा एसेबो मोजां मोना। हौवाफोर थानायाव हिन्जावफ्रालाय मानो हाथाइ जानांगौ जाखो ? सौरा बांगालनि हिन्जावफोरा हाथायाव फैफेरा। अबस्ये टाउन-सहराव साख्रिवाला हिन्जावफोरा एबा साख्रिवालानि हिन्जावफोरा हाथाइ-बाजार जानायखौ मोनसे सख हिसाबै लाबाय। नाथाय गामिफोराव बरʼ आरो नेपालि हिन्जावफोरखौलʼ नुयो। बरʼ हिन्जावफोरा बांसिनानो लेखा-फरा रोङा। जिनिसफोर फान्नाय-बायनायाव थगाय जायो।
हामबुरनि रायदावनायाव बाग्दावखांनाय बादि जानानै बिसोर बिनि मोखाङाव बि नायफ्लांलायो। गलʼ आरो ददेरेया बेसेबा गोबाव गाव गावनि मेगनखौ बोखार बोनो रोङाखिसै। सानैबो बिनि मेगन बि गलʼलʼ नायफ्लांलायबाय थायो। उनावसो थर फैखांनाय मोन्नानै ददेरेया लाजिनानै हामबुरनि उनथिं एरसोनो नाजायो। मा बुंनो मा मानो गलʼवा बुंफ्लानायसै-
"माथो ददेरेबोलाय। नोंसोरबो बाजारावनो फैदों ?"
"खुन्दुं लांनो फैदोंहाय गुमै।" हामबुर खुगा रेजेङानो बुंफिनो। बिबʼ दाबारी फिसाइमोननिफ्राय हामबुरा बिगुमै लिंखायो।
ददेरेया माथो फंसेबो होनो हायाखिसै। मा होन्नानै माथो होनो- बि बाथ्राखौनो नागिरनानै मोनाखिसै। दिनै जाया होनब्लाबो बोसोरसे जाफ्रामनोसै लोगो मोनलायैया। लोगो मोना। मोनफ्लांबा गोर्बोनि बाथ्रा थानायमानि बुंस्रा जोबनो होन्नानै सान्दोंमोनब्लाबो ददेरेया दा बाथ्राखौनो गोसोआव गोलैया जाबाय। गलʼवाबो सासु-मासु मोनो। हाथाइ गेजेरनि बाथ्रा। होंगो-दोंगो, हेंसो-फेंसो। बिजों बि सौग्राव लायनाय। सोर बादिया बबेनिफ्राय मेगनजों नायहरगासिनो दं सोर मिथिनो ? बेनिखायनो गलʼवा आखʼ- फाखʼ मोनसिनबाय ।हावरिया खाफालनि गलʼवा ऐखालि फैसायाबो एसेलʼ। साहाफोर लोंनो लेंलांनोबो हाया। ओजों ददेरेया आथिंनि आसिमा बोरायजों हायाव लेखा लिरनायबादि एरज्रिदबाय थाबाय।
''गमथियालाय माथो जेबो बुङा हाय ?" हामबुरा ददेरेखौ एग्दावहरो। "ओरैनोबालाय माथो........।"
"दोत् फाग्लि।" हामबुरखौ उनथिंजायनिफ्राय नारज्रतहरो !
"आं नोंनि बाथ्राखौ लाखिनो हायाखिसै ददेरे।' एसे गोमजोर मोखाङै गलʼवा बुङो- "नʼखौनो गारनो हाया। बोराइ-बुरैखौ दोन्नानै माबोरै गोजानाव आबाद मावहैनो ?" जाहार सेरनि बाथ्रा, बिसोरबो हारसिं जायो।"
"आबाद मावहैयाब्लाबो खेबसेसो नुजाहैनो हाया होम्बा ?" दासो बुंनो लामा मोनबाय ददेरेया।
"नुजाहैनो सम मोना माथो। बागनाव हाजिरा मावनायावसो साना खारगʼलाङो।"
"दाखालिलाय मानोथो हाबबोयाखै ? मोसा गावनो थांनोबा सम मोनो आरो !"
"ए, ऐखालि आं हाबहां जादोंमोन। नाथाय हजों लरेन मोन्नाव रेन्जार बिथांमोना नेगासिनो दंमोन। बेनिखायनो सम थोयै नुनानै हाबनाय जायाखैसै। बिनि सायाव राइजोफ्रा माथो नोंनि सायाव सन्देह खालामदोंनो- बेफोरखौबो सान्नानै....।"
"हौवानि फिसा जानानै बिफोरखौ खोमा सुयोब्ला जों हिन्जावनि फिसाया मा खालामनांगौ जाखो?" ददेरेया एसे गोरायै सोङो।
"बदनामा हौवा-हिन्जाव होन्नानै.......।"
"बदनामखौ गियोमोनब्ला मोसा-मुफुरनि खुगानिफ्राय आंखौ सेनानै लाबोनो नाङामोन। आं जायखि ......." गलʼखौ बुंजोबनो होआलासिनो ददेरेया बारसनानै बुङो। नाथाय गावबो बुंजोबनो हायाखिसै। मेगन फारनैयाव दुंब्रुद-ब्रुद मोदैनि निजोरा बोहैबोयो। सानैसो लुङि थेबखांनाय हाथायारिफ्रा ' बिसोरलाय मा जालायखो ' सोंथिजों खाथियै एरायलाङो।
"गोसोखौ एसेग्राब रेजें दा-खालाम ददेरे। आं नोंनि गोसोखौ मिथिबाय। नाथाय गोसोखौ हमथानो हानायासो मानसिनि गुबै मावनांथाइ। गोसोखौ हगारब्लाबो गराय लागामजों बोबथा होलांनांगौ।"
"जों आबʼमोन्नाव आलासि जानो थांनो सानदोंहाय गुमै।"
"आस्सा, बिब्दिब्लाथʼ हामबायानो।"
"फैगौ हाथाइ खेबसेनि उनखालि थांगोन। नोंबो नʼवाव थादो। दावज्ला दाव मासे दोन्नांगोन हाय। बुरैखौ जौ संनानै दोन्नो खोन्था।" हामबुरा एग्दावयो।
"हामबुरानो मोजां मानसिया, जेब्लाबो मिनि हाजि हाजि, दुखु गैया सिन्था गैया, बिब्दिसो जानांगौ मानसिया।' मिनिस्लु जानानै गलʼवा हामबुरखौ बुङो।
"आंहा सिन्था खालामनांगौ गैयाब्ला माखौ सिन्ता खालामनो ? नोंस्रासो मानि सिन्ता दंलायो।" गलʼमोना लाजि मोनखाङो। ददेरेनि गाबा मोखाङाबो लाजिफिन्नानै गोजा जाखाङो। गलʼनि मेगनजों मेगन गोग्लैनायाव बुंसʼहायै माबा मोनसेया मोदोमखौ सुग्लायहोयो।
"औ, आं फंसे बाथ्रा खोन्थानो बावदों" गलʼवा बुङो- "आं फरेष्टाव साख्रि मोनबाय। खेबसे मोसा गावथारनाय नुनानै रेन्जारा आंनो साफ्रासीनि साख्रि होनो नागिरदों। साननै उनावनो साख्रीयाव हाबहैनांगौ। अदेबानि जोंनि गामियाव थाङोब्ला नोंसोरखौ लोगो हमनो हागोन ना हाया गत गैया। नाथाय हानायमानि नाजागोन।"
बे गोदान खौराङाव ददेरेया बाग्दावखाङो। अब्लाबो साख्रिनि बाथ्राखौ गुलुं-गुजुं मोनो। हामबुरा आवगायनि बादिनो बुंफिनो-

"बिब्दिब्लाथʼ गुमैया साख्रिवालासो जासिगोन। हामथारबाय हाय बिब्दिब्ला।"
"आस्सा, नोंसोर थांलायदो थां। आं नायबावनि, बे साख्रिखौ लानाया हामगोन ना हामा। सान्नैसो मावनानै मोजां मोनाब्ला ज्राब गारफिनगोन आं।"
"साख्रिखौलाय मानो गारनांगौ जाखो ? नʼवाव हा-हु गैयाब्ला माखौथो मावनानै जानो ?" ददेरेया गावनि मददखौ फोरमायथियो।
"थांदो बिदिब्ला गुमैयाबो........." हामबुरा बिदाय होयो। ददेरेया जेबो बुङाखैसै, मेगनजोंनो बिदाय हरो 'थांदो' होन्नानै। गलʼवा बुजियो ददेरेनि मेगना दिनै मा बुंदों बेखौ।
सासे हिन्जावनि मेगना बायहाजार लाइजामनि हाबा मावो। मेगनानो खिन्थायो मोजां मोन्नाय गाज्रि मोन्नायखौ। मेगननि थाखायनो संसारनि नुथाया, नाइथाव महर-मुश्रीया मानसिजों हमजायो। नाथाय बै मेगनानो संसाराव मानसिखौ एखनब्ला एखनब्ला दुखु-जाल्लायावबो खोख्लैयो। बेनिखायनोखोमा सासे मेगन खाना मानसिनि थाखाय संसारा जेबो नङा।
ददेरेमोनखौ हगारखांनानै थाहोब्ला मोब्लावजों एसेयावनोथाय सौग्रावलायनोसैमोन गलʼवा। जेबो बुंलायाब्लानो थांनायसै। मोब्लावा गोजाननिफ्रायनो नोजोर होगासिनो दंमोन ददेरेया गलʼजों रायज्लायनायखौ। बियो रागा जोंखाङो, मेगन सायो। 'बाजारिया हाथाइ-बाजाराव मालाय हौवा सेंग्राजों रायज्लायनायाव थिक दं' सिं सिं रायखोमायो। ददेरेमोननि उन उन खर थाबायलाङो।ददेरेमोनहा खुन्दुं गʼलायाव हाबहैनानै गुबुन हिन्जावफोरजों जʼफाहैयो। खुन्दुं गʼलायारिफ्रा खुन्दुं बायग्रा ग्राहकफोरनो गय-फाथै मेला दोनखायो लेखा बिलाइ सायाव। बेसे हागौ जा। बेनिखायनो खोमा बरʼ हिन्जावफोरा गावसोरनो हाथाइ जायो। नाथाय खुन्दुं गʼलायारिया बरʼब्लाथाय बिनाव थांखाल्याबो। बरʼजों बरʼ बायनो लाजियो। बेसेन फोरखौबो बाराद्राय लाखियो। हार्सा-बांगाल गʼलायारिया रायज्लायनोबो मोजां बेसेनखौबो एसेलʼ लाखियो। बे बरʼ हिन्जावफोरनि सान्नाय बाथ्रा। नाथाय गय-बिड़ि होफ्लानानै खुन्दुं थʼलानैखौ थʼलाथाम खालामनानै फान्नाय हार्सा-बांगलनि सोलोखौ हमसʼनो हाया। बिसोर बरʼ हिन्जावखौ माबोरै बुरखायनांगौ बेखौ मिथिगौ। बेफोरखौ सान्नानै साफा-सानैया होबथाबायब्लाबो हाथाइ बाजाराव बरʼ हिन्जावफोरा थांनो गारा। गोदोनि बाथ्राया जुदा।गोदो दुलाराय आसामावनो बरʼ गोजामोन। नाथाय दा हाथाइ-बाजार, लामा-सामा, बारʼ-बांगालजों बुंजोब्बाय। दानि जुगाव गोदोनि बरʼनि हारिमुखौ लाखिनो होन्नानै हिन्जावफोरा गोदोनि बादिनो बाजार गारैया लाजिथाव बाथ्रा।
उन उन थांनानै मोब्लावा ददेरे मोनखौ सोंहैया। ददेरे नुहरगौबा नुहरगौबा खाथियै खेबनै खेबथाम थांलाय-फैलाय खालामनो हमो मोब्लावा। गामिनि सोमोन्दो गोनां हिन्जावफोर बुरजा थानायखाय गʼलायाव हाबहैयाखैसै। खुन्दुं गʼला खाथिनि साहा गʼलायाव लुबैगारा गारा साहा लोंनो हाबनायसै आरो ददेरेजों थोंजों मोखांसे जानानै साहा लोंबाय थानायसै। ददेरेया नाथाय मोब्लावखौ नायहरथारासै।
मोब्लावा साह खापसेखौ बेसेबा गोबाव लोंबाय थायो। ओजों बायनांगौ जिनिसखौबो लाजोबनो हायाखै। फार्सेथिं ददेरेमोनखौ गोमाजानोबो गिनांगौ। बिसोर खुन्दुं गʼलानिफ्राय थाब ओंखारनायनि जेबो आसा नुहराखैसै मोब्लावा। मा खालामनो मा मानो उनाव बाजारथिं थांनायसै। ना बाजारनिफ्राय खुसिया मानै लानानै फैहांब्लानो बिसुखेखौ लोगो मोनो। बिसुखेया मोब्लावखौ ब्रा ब्रा साह लोंनो लिङो। मोब्लावा लोंनो गोसो गैथारामोन। 'दासो लोंबाय आं' होन्नानै एरायनो नाजादोंमोन नाथाय बिसुखेया हगारा। उनाव राहा मोनैनि फाख्रि दंफां सिंनि गʼला मोजाङाव हाबहैनायसै।
साहा लोंखां-दोनखां हरखाब गोसोआव गोलैबाय बिमाया नाथुर गोरान इसे आरो ना दाबखा बिहरदोंमोन। जायखि जाया मोन्नैनि मोनसे लांनांगोन ! मोब्लावा सानो। नाʼ बाजाराव थांनानै खुन्दुं गʼलाजों गिदिंलांब्ला ददेरेमोनखौ नुहैयाखिसै। मोब्लावा उसु खुथु मोनबाय। ना था बायनो दोनथʼनानै बाजारसालियाव थाखोसे गिदिंनानै नागिरनायानो हामगोन सानबाय बियो। नाथाय हाबसʼन-हुबसʼन गिदिंनानैबो नुवाखैसै। मोब्लावा सिन्था जाबाय बबाव थांखो बिसोर ! मोथो मोथो बिसुखेनि सायाव रागा जोंखाङो। जथʼ माने बिसुखेयानो खालामबाय। बिसोर निस्सय नʼ फार्से मोखां जालांबाय। गोसोखौ राफोद खालामनानै बिमा बिहरनाय नाʼखौ लाहैनायसै।
हजों ददेरेमोना खुन्दुं लाखांनानै खानाइ खेबखांग्रा क्लिप, आसान आरो केमिकेलनि जिन्जिरि दोंफा दोंफा बायनानै मोब्लावमोन लोंहैनाय साहा गʼलायावनो साहा लोंनो हाबहैनायसै। हिन्जावफोर जग्राया आलादाखा। गʼलानि गोथौथिंजाय। फैसालि सोंथेनायनालाय बाहेरानिफ्राय बिसोरखौ नुहरा। बिसोर हले बाहेरायाव सोर थाङो नुहरजोबो। मोब्लावखौ गʼला मोखांजों खेबनै खेबथाम थांलाय-फैलाय खालामनाय नुहरनानै हामबुरा ददेरेखौ जंखायो-
"हनै हाय आदाया नोंखौनो नागिरदों।"
"आयʼ हाबाब, सिथोर-बाथोर। आंखौलाय मानो नागिरबायनोसै आदा खावब्लायालाय ? एसेबो नायनो हाथारा हाय आं आवब्ला-खावब्लानो।"
"दहाय नुवा, जोंखौ नायहरगौबा नायहरगौबा खुन्दुं गʼला खाथिनि साहा गʼलायाव माबादि जʼगासिनो थादोंमोन।"
"ए: नोंबो एसेलʼ नङा हाय। मा होन्नानै नायहरबाय थानायसै नोंलाय ?"
"मालाय नायहरनायखौलाय माथो खालामनोसै। जायहा नायहरदों बिहासो मेगन नोजोरा जामदों।"
थाखोसे गिदिंबायनानैबो नुयैखाय मोब्लावा मʼना गांसेखौ हरनानै खुसिया मानैखौ दिंदिं-दांदां लानानैनो नʼ फार्से गोख्रैयै थाबायनो हमनायसै। ददेरेमोना थांग्रोखाबाय। थेवब्लाबो बिसोर बारा गोजान सौहैयाखै। हिन्जावनि फिसा थाबायनाय, खेरेन्दायासो खारसिनो। दानो लामा गेजेराव लोगो मोनहैगोन।
लामायाव गामिनि आरो साखाथि-फाखाथिनि हान्जासे मानसिफोरखौ बारसʼलाङो मोब्लावा। साफ्रोमबो मानसिया खुसियाखौ बेसेयाव लानाय सोङो। साबैसेनो खोन्थानो, लामासेमानि खोन्थायै खोन्थायै बालायलांबाय। खायसेया गोख्रै थाबायनायखौ सोङो- 'गामाखालिब्ला गामिनिफोरजों लोगो लोगो। थांब्लाबो फैब्लाबो, दिनैबा मानो एखुरा।' नाथाय दिनै बिहा गोसोआव मानि जाल्ला दं गावसो मिथिगौ। गामिनिफ्रा सोङोब्ला फिनो- फार्सेथिं थांबावनो गोनां दं होन्नानै। गामि खाथिनि सोङोब्ला फिनो -मोसौ लायनो दं होन्नानै । गामिनिफ्रा मिथिगौ मोसौलायग्राया मोब्लाव बिफा एबा फंबायमोनासो। बेनिखायनो गामिनि फोरनि सिगाङाव गुबुन खामानि दं होन्नानै खिन्थाफ्लायो।
थाङैनो थाङैनो नʼ मोन्नो फारलंनैलʼथारसै। बारांगाबारी मोनब्लानो गावसिनि गामिखौ नुहरो। लांदां दुब्लि। दुब्लि गेजेर गेजेर मानसि थाबायग्रा लं लं लामा। मोब्लावा नुहरबाय बे फारलंनैनि लामा गेजेराव ददेरेमोना गैया। बिब्दिब्ला बाजारावनो थाबोबाय नामा ? ना नʼवावसो सौहैग्रोमारबाय। से: जथʼ माने बिसुखेनि थाखायनो जाबाय। बिसुखेनि सायाव रागा जोंफिनो। मा खि मोनजानो लोगो मोनफ्लांनाय दिनै बिसुखेखौ। मोब्लावा हार्सिङैनो रागाजों राहा मोना जायो। गावनि सायावबो धिक्कार फैयो- खेबसे गिदिंबावब्ला लोगो मोनगौमोनखोमा, बेखौबो खालामफ्लाङाखिसै।
दा मा खालामनो मोब्लावा सानो। गाव एसेबां थाबायदोंदि अन्तत गावनि घन्टा खावसे आवगाय फैदोंब्लाबो बिसोरखौ लामायाव लोगो मोनथारनांगौमोन। दाथʼ राहा गैलिया। लामा दथायावबो नेथावलिया। मानसिफोरा मा सानगोन। अदेबानि नʼसिम थांथारनांगौ ददेरेमोननि नʼवाव खबर लाहैनायानो हामगोन सान्नानै आगान सुरो।
नʼवाव जिनिसफोरखौ दोनमारैनो गामि फार्से ओंखारबोफिनो। बाजारनिफ्राय फैनाय समाव लांगोनानिफ्राय नायथिं हरब्लाबो ददेरेखौ नुहराखैसै। एबाराव ददेरेमोननाव ब्रʼ हाबफैयो। नʼखरा हास्रि-हुस्रि दावबʼ बास्रिनाय। बिमा गदाय खौबालीया थासʼ फेंखा सायबाय थादों। मोब्लावा आखʼ-फाखʼ मोनबाय। खामानियाथʼ जेबो गैया मा होन्नानै रायज्लायो ? ददेरेखौ थांखिनानैबो सोंनो हाया। गोसोनि दुर्ब्बलताखौ हमफ्लांथारगोन। हाजारब्लाबो बयबो गाव-गावनि गोसोनि दुर्ब्बलताखौ मालायजों मिथिजानो बायो। हागौमानि होखोमा-दोनखोमा खालामगोनसो। नाथाय बे दुर्ब्बलतानि लामाया एरैबादि लोरबां आरो गोर्लै, समाव बाथेखʼनो हायैबादि हं हं गब्लङो।
"नʼवाव रावबो गैया नामासै, मादै ?" गामिनि सोमोन्दो लानानै मोब्लावा बिमादै लिङो। जिहेतु गावनोनो ददेरेखौ हरनो नाजागासिनो दं, बेनिखायनो बिमादै ससे बिखुनसो ससे सान्न्नानै लायो। ददेरेखौ मोनो मोनफ्लांबासो बिखुनजो लिंथारसिगोन सानो मोब्लावा।
"गैया, नोमथैमोना बाजारनिफ्रायनो सौफैयाखै।"
ददेरेनि सोमोन्दैथʼ जेबो बुङाखैसै। ना फैमाराखै। नʼवाव थाब्लाबो गावखौ हले फैदों होन्नानै मालायबादि माथो होफैया। आवगाय एफा-एनै रायज्लायग्राया दा माथोखौनो होगोन-होआसो खालामो।
"हा माथो नागिरदों नोंलाय ?"
"जेबो नागिराखै मादै। हनै दुब्लियाव मोसौ दं। लांनो फैदों।"
गय बियोब्ला गावथʼ होफैनो हानाय नङा। थासʼ दांनाय आखाइ। ददेरे दंब्ला बिखौ होफैनो थिनहरगोन। बिब्दि सान्नानै मोब्लावानो बुंनायसै-
"फाथै दंदा ? गय खान्दिसे जालांनो हागौमोन।"
थिक बे समावनो फिसाजो रैमालीया गामिनिफ्राय फैनानै सिथला गाफैदोंमोनलʼ। फिसाजोखौ नुहरनानै बुंनायसै-
"नै रैमाली, हनै नोंदाया गय जालाङो नो। खान्दिसे खावनानै होफै।"
गैया, मोब्लाव सान्नाया जाफुङाखिसै। हाखु-दाखु गय खान्दिखौ खुगायाव सोनानै ब्लद ओंखारलाङो।
दिनै बिहा ग्रहवानो गाज्रि। सान्नायमानि जाफुंथाराखिसै। नङाब्ला बाजाराव लोगो मोन्नाय मानसिया बोरै एरायबोखो ? बाजाराव लोगो मोनबायोमोनब्ला ब्रा ब्रा लिंनानैब्लाबो साहा लोंहोनो हागौमोन।
दुब्लिनिफ्राय मोसौ लानानै गामियाव हाबहां जायोब्ला नुहरबाय ददेरे आरो हामबुरा बाजारनिफ्राय फैगासिनो दं। बारांगाबारी बारबोबाय। गोसोखौ इसे स्रां मोनो, नाथाय माबा मोनसे जाफुङैजों नांथे नांथे मोनो। मोसौखौ नाङा फाङा ज्राम- ज्राम ज्रुम-ज्रुम बुनानै दाब्रायनायसै नʼहालागै।

(जि)
ददेरेखौ लानानै गोदानै सानफिन्नो गोनां गोग्लैबाय गलʼवा। हाथायाव लोगो मोनखालि नʼहालागै लामासेमानि आबां-जाबां सानबोबाय थानांदो। दाबो हर गेजेर जालायनोसै सिन्था खालामब्लाबो आगोर मोनाखै।
मा नुनानै ददेरेया मोजां मोनमारखो ? गलʼनि आंगो सोंथिया बिनो। नʼ गैया, दर गैया, हा गैया, हु गैया मानसि ना मानसिलʼथार। नाथाय ददेरेया जाबाय सासे माहाजोननि फिसा। बिमा गदायाबा मा सान्दों ! बिमा बिफायाखि बे बाथ्राखो मिथिबाय ? गावथʼ खोनादों ददेरेखौ मोब्लावा मोजां मोनो होन्नानै। मोब्लावानो लांगोनबो। बिब्दिब्ला मा होन्नानै ददेरेया बिब्दि फाव खालामखो ? गलʼवा गावखौनो गाव फोथायनो हाया जायो।
हाथायाव नुनानै ददेरेनि नोजोरखौ गोसोखाङो गलʼवा। आयʼ मा एसे समायना ! ददेरेयादि बेबादि नायनो रोंगौ बेखौ गलʼवा सानफ्लाङाखैमोन। हाग्रा गेजेराव लोगो मोनब्ला बे मेगनजों नायाखैमोन ददेरेया। लोगोसे ददेरेनि बाथ्रा बुंनायनि राव देंखोआ मा एसे मिलौहाब, थावगा ! ददेरेनि बाथ्रानि देंखोखौ खोनाब्ला बेसेबा दिननिफ्रायनो गावनि असे खालामनानै लानाय बादि मोनो। बिनि गय जानानै थानाय जारौ-रौ गुस्थि, थै जागा-जागा फावदुर-दुर स्लिम-स्लिम खावलाइ, मैनि मेगन, बालें-फांदां, आखʼब मोनहाजासे खानाइ गासैखौबो गोसोखांनानै गलʼवा मोदोमखौ दुंहाव मोनो।
ददेरेखौ साबसिन नुयो जेब्ला बिनि मोखाङा बोराबसु बोराबसु जायो। गोसो थोनाय हिन्जावसानि मोहेरनाया मोजां मोन्नायनि मोनसे गुबै नुजाथि। बि समाव बिसोरनि माहरखौ गोथोंसिन नुयो। बाथ्राखौ बुंजोबाखैब्लाबो गलʼवा हमनो हायो ददेरेनि निस्थार मोजां मोन्नाय आरो गोसो थोनायखौ। गाव बादि सासे निखाउरिखौ ददेरेयादि मोजां मोन्नो हागौ बेखौ सिमाङावबो सानफ्लांनो लाजियो। नाथाय आयʼ समायना ददेरे.......। गलʼवा गोसोनि रंजानायजों दसे गिसिबथाबो।
दा गलʼनि थाखाय गेदेर जाथाया जाबाय ददेरेनि मोजां मोन्नायखौ मा बादि आजावनो बेसो। नʼखराव जोबनो थाङै जाथाइ। फंबाय सासेनि आखायाव नʼखरखौ हगारनो हानाय जायाखै। उन्दैनिफ्राय खामानि गोसा मावफेराखै। फराय होदोंमोन, नाथाय माइनारीयाव थांज्रांनानै गारबाय। दा गाव गैयाब्ला गाज्रि लामाजोंसो आगान सुरो नामा बेखौबो गिनो गोनां। साहा बागान खाथि-खालानि सुबुंनि आबहावाया मोजां नङा। लोंनाय-जानायनिलʼ दावराव-दावसि। आसोल खोन्थाया जाबाय गथʼ-गथाय मोजां लामा मोन्नांगौब्ला सामाजारि आबहावाया मोजां जानांगौ। गाज्रि लोगोजों थादेरब्ला गथʼफोरा गाज्रि जालाङो। गाव हायाब्लाबो फंबायखौ फोरोंनो नाजादोंमोन। नाथाय बिबो जाजोबाखिसै। बिनि थाखायनो गेजेर गेजेर दुखु मोनो। बिमायाबो दा सिं गंदाबबाय, बोराया टाइफयेड बेरामजों नाख्रेब जानानै आथिं लोरगिया जानानै थाबाय। बारा गोसा खामानि मावनो हालिया। थेवब्लाबो दाला-सान्द्रि हेबनानै गेजेर गेजेर बागान बाजाराव फानहरो।
गोनांथार जायोब्ला दाहोना सासे हमनो नांगोन, गलʼवा सानो। फंबाया लोगोआव हेफाजाह होब्लानो मावनो हागोन।
गोदो बेसेबा आरामै मोनजादोंमोन। गोसोखाङो गलʼवा, गाबनो ओंखारो। गय-फाथै, नारें-खमब्लानि बागान, गायनो-फुनो मोन्नाय हा। नांगौ होनबानो बिफाया रां-खाउरि हरोमोन। दिनै लेखा बायनांगौ होनब्लानो हायजें जावब्रब, गाबोन जि बायनांगौ होनब्ला फाथै खाब्रब, हालदै जावब्रब खालामोमोन। बुंनो गोनांब्ला बै समाव नारेंगुरीयाव बयनिखुरैबो गलʼवानो सुखुयै मोनजादोंमोन। नाथाय फरायनो थाहैनानै गाज्रि लोगोजों लोगो नांनानै गावनि फरायनायाबो आसʼखान्दा जादों।
मोनसे खोथायाव गलʼवा मोजां मोनबाय। अफिसा जाबाय नʼ सेरावनो। नंखायनो गेजेर गेजेर नʼखरखौ नायसʼफैनो हागोन। हाग्रा खाथिनि मानसि होन्नानैनो गलʼखै साख्रीयाव लेंदों। गलʼनि बरादा दा हाग्राजोंनो गेलेफिन्नांबाय। दिनै जिब्रै बोसोर हाग्रा सिं सिं हाबखोमा थांखोमा मै-जुनाद गावखोमानानै दा बै मै-जुनादखौनो गोदो गावबादि माहुरारिनि आखाइनिफ्राय रैखा खालामनो गोनां गोग्लैबाय। गʼसाइनि रिफिनाय ! हमनो हाया। सोर मिथिगौमोन बिसोरनि जिउखौ फोथैनानै माइरं जाग्रा बि सासे मानसियानो दिनै बिसोरनि जिउखौ फोथांनानै माइरं मोनजागोन होन्नानै ?
गलʼआ फोरासित खालामनो गोनांबो दङʼ- गावनो सानो। जिब्रै बोसोरनि गेजेराव बेसेबांदि- मै , अमा गावथारखो बिनि हिसाब गैया। बेफोर फाफखौ माब्ला सुखनो ? गावनाय समाव मैया जा बायदि ज्लिउ ज्लिउ नायनानै अनथाव-बाथाव गाबो, मेगनाव मोदै गयो ! आयʼ ! बेसेबांबा निस्थुर खामानिमार बे। नाथाय राहाया मामोन ? माजों थांनानै थानोमोन ? गलʼवा हारसिंनो सोंफिनो। दिनै बै मै जुनादखौ मालाय मैहुरारि आखाइनिफ्रायनो लाखिनो हायोब्ला हयथʼ गोदोनि फाफा दानगारजागोन। बेखायनो बे साख्रिखौ मावथारनांगोन सानथारो गलʼवा।
आरो ददेरे.......। ददेरेखौ बि हाबा लागोन। ददेरेखौ हाबा लायोब्ला नʼवावनो गालांगोन। अफिसनि कʼवार्टाराव दोना।
गलʼवा इयुनाव ददेरेखौ लानानै मोनसे गोदान संसार जानायनि सावगारि गोसोआवनो लायो।
सोरांसै सोरांसै माब्ला उन्दुलांबाय गलʼवा खोन्था रोङाखै। फुङाव बिमाया फोजाब्लासो बेरगʼ नायखाङो, अब्ला साना द्लाम जौबायमोन। खोमाया अब्लाबो रिंखांबाय थायो हर हरसे दामनाय सावथालफोरनि मदलनि सोदोब, झुमुर मोसानायनि गांग्रिं गाबनाय।

(जिसे)
नारेंगुरीयाव हरसेखौ मेगन मिसिबथाबनानै थायो। अखानायै फुंजा-सानजा नʼवाव फैफिनोब्ला ददेरेया गोसोखौ सिन्दां-बादां मोनो। खोथा होखानानैबो गलʼवा मानो नुजाफैदिया बेखौनो गोसोआव बांसिन नांनाय मोनो। नʼवाव सौफैनानैबो खामानिफोरखौनो मावनो गोसो जाया-जाया मोनगासिनो थायो।
बेखौनो गोसोथोनाय बुङो नामा ? ददेरेया गोसोजों सोंदावो। उन्दैनिफ्राय रावखौबो लानानै बिब्दि सिमां नुफेराखैमोन। दा माथो सान-हर जाब्लाबो-लोंब्लाबो मोनसेलʼ सान्नाय -सासे मानसिलʼ महर-मोखाङा खनले-खनले नुजाफैयो। एसेबां दिन जाबाय गलʼजों मोजाङै खाथियाव मोजाङै जʼनानै रायज्लायनो होनलायनो होन्न्नानै आसा खालामनाया। नाथाय दिनैसिम बे सान्नाया जाफुङाखै। ददेरेया बाला हामा गेजेराव बिबारबारि नागिरनायबादि मोनखाङो गावखौनो गाव। बै बिबारबारिया जेब्लाबो रोमै रोमै, मोनस्लाबै। आगाननै दावगाब्ला आगानसे फावसायफिनो। नाथाय आरो सानबैसे नेबावनांगोन।
र-र एसेबां दा-सानथʼ। ददेरेया गावखौनो होबथायो। गावदि गलʼखौ मोजां मोनो बिखौ गोसोआखि हमनो हाबाय ? जुदि हादोंब्ला गलʼनि गोसोआबा मा ? गलʼवाथʼ माब्लाबाबो गावखौ मोजां मोनो होन्नानै आरो गावबोथʼ गलʼनि सिगाङाव बुङाखै। बिदिब्ला दुसिया सोर ? नाथाय दाखालि बाजाराव लोगो मोनखालिनोथʼ गलʼवा मिथिनांगौमोन। हामबुरा आंखौ जंखायबाय थादों। आंथʼ बाजायाखै। नङा बेफोर जानाय नङा हामबुरखौ लानानै फरेष्ट अफिसावनो खेबसे थांथार नांगोन- बिब्दि सानथारो ददेरेया। जायखि जियानो सानथों- गलʼवानो जिउनि आंगो मोनजेन्नाय आरो जोबथारनाय लोगो जाथारनांगोन। बे ददेरेनि मिजिं।
गलʼवा साख्रि लाबाय- बे मोजांनि बाथ्रा। बेसेबां गोजोनथाव बाथ्रा। नाथाय साख्रि लाब्लाबो-लायाब्लाबो गलʼखौ सायखʼनाय जादोंमोन। बाराब्ला दाबारीखौ बुंथिनानैबाबो खारसʼनहैगौमोन ददेरेया।
सानजौफुनि ओंखाम एसे जाज्रांनानै उन्दुयै उन्दुयै बायदिसिना सानबाय थादोंमोन ददेरेया। माब्लाबानो दो उन्दुलांफ्लाङो आरो सिमां नुयो-
........जाहार गेजेराव बैसां बांला गंसे। दिन्दां-दां। सोरगिदिं हाग्रा-बंग्रा, दंफां लाइफांलʼथार। नʼवा थोरिनि। डाक बांलाबादि बंफां बाथाम दोनाय, इन्जुरा सुनै फुन्नाय। बे नʼनि लांगोना मोखांजों दैमा मोनसे। जिरि जिरि दै बोहैलांदों सानजानिफ्राय सोनाबथिं। दैमानि ओजों रुगुङाव एसे गुवार लांदां जायगा। अन्थाइ आरो बालाबारि। मै-मोसा लोगोसे गेलेदों, दै लोंज्लायदों। नʼनि सोरगिदिं लांगोना मोखांसिम बिबारबारि। मोदोम-बिबार, गʼलाप, बिलाइ फाख्रि बायदि बायदि। हाग्राबारियाव नʼनि सोरगिदिं बायदिमैया दावमा-दावसाया सलʼ खनदों। खोलो-खोलो बारनाय बारा बैसां बांला सायाव आलो आलो नांफैदों।
बैसां-बांलानि खामसालिनिफ्राय दैमा रुगुंसिम स्रां स्रां नुहरजोबो। गलʼजों ददेरेया खामसालियाव जʼगासिनो दं। ददेरेया गलʼनि खानाइ गोमोन नागिर-नागिर फुदों। लाजि गैयै बारा माब्लाबा ददेरेनि गेवस्राखानाय खानाइदोंखौ गलʼनि फाफ्लियाव बुबथिंलांदों। गलʼवा जेबो बुङाखै ददेरेनि खानाइखौ गावनि बिखायाव लामनानै दोनदों। हाग्रायाव सलʼ खनग्रा दावनि मादाव दाव खौऔ आरो हा फिसा हौवा दावा बांसिन खनसिनदों। मानैसो मैदेर लांगोना मोखांजों दै सेर सेर थांनो हमो। गामाखालि गिया-गिया ऐखालि गिफ्लांनानै गलʼजों गोबाख्रबजायो। हर्खाब बबेनिफ्राय फैनानै जोमैया अख्रांखौ साग्लोबफैयो। आरो नायै-नायैनो दसेनि लागैनो बारहुंखा। सारन्थाया बैसाङाव थरफा-थरनै सिरि फैबाय। गिदित गिदित।
"बारहुंखा फैबाय। नʼ सिङाव थुदो ददेरे सना ।"
ददेरेया मैदेरखौ गिखानानै दं ।गलʼवा हैसा मैसा खालामनायबादि बामखांनानै नʼ सिङाव लाङो आरो एमाव फुथुनो नागिरो। ददेरेया गलʼनि गोदोनायाव हमदिंलांदोंमोन। गाव एमाव गोलैनाय लोगो लोगो गलʼखौबो बोख्लायफायो। सानैबो लुथुर फुथुर जालायो। ददेरेया खेबसे गलʼखौ नार्सिनगारो। गलʼवाबो दाबोरसेनो ददेरेखौ बिखा सानिफ्राय बोख्लायनानै गावनि सिङाव खालामो आरो ददेरेनि खावलायाव खेबसे गाहामैनो अरनानै जखांफुङो।
"आयʼहाय आलौसो गारबाय।" ददेरेया सेंस्रायो। खावलाइखौ आलौबाय थानाय मोनो।
नाथाय बे समावनो दुम...। गेंब्लानाय खिरखिजों सोरबा गलʼखौ गावहरो। गलʼवा थैजों दुगैयो आरो लोगो लोगो लांगाब गोग्लैनानै थायो ।
ददेरेया आथावालि हस्रिखावो। गलʼखौ गावथारखांनानैबो सिलाया बबेबा खʼनाजों दुम दुम होनबाय थायो। ददेरेया हस्रि हस्रि गाबनो हमो।....
सामु लादाइ खन्नो होन्नानै हामबुरा लोगो जानो फैदोंमोन। फैनानै मिथिबाय ददेरेया उन्दुबाय थादों। दर फांथेनाय। जेला दर खाथियाव गसंहैयो अब्लानो खोनाबाय ददेरेया "आयʼ हाय आलौसो गारबाय" होन्नाय खोनायो। सानथिं बाथिं मा जाखो बिहालाय होन्नानै दराव दुमा-दुम सौवो। अब्ला बारा बारा हस्रिनानै गाबख्रावसिनबाय। दरखौ जोख्रावनो बायदि दुमा-दुम जोबाय थाब्ला ददेरेया सिरि मोनखाङो।
ददेरेया खरʼ गिदिंनाय मोनो। दरखौ खेंनानै होयोब्ला मोखाङा मोदैजों सिग्लाबजोबदों। आग्दाखैजानि खावलायाव मोज्लाय जोनाय बादि जारें रें जानानै दं। हामबुरा बिखौ खिन्थायो। अब्लाबो खावलाया आलौगायाखैमोन।

(जिनै)
गान्दा बिलोआव नाʼ सिखावफोरा एखनब्ला एखनब्ला उदखार खालामहैयो। जायनि थाखाय गोजोनसुला मि-जुनादफोरा गेलेनो आरो दै लोंनो हेंथा मोनो। फरेष्ट बिफाना गान्दा बिलोखौ सोरगिदिं पाक्का लुनानै बेंथेनो बिथांखि लांदों। मि-जुनादफोरनो अराय दिननि थाखाय दै दोनथुमनो। लोगोसे बिलोखौ नायथाव थाव खालामनो सोरगिदिं फांफा-फांनै बिबार बिफां आरो बिलो गेजेरावबो फामि बिबारनि बिफां गारस्रावनानै होदों।
मथनगुरीयाव थांनाय लामानि माइलबानि खुन्थियानिफ्राय सोनाब मोखाङै माइलनै लामा गोदान खोहोनो दा फरेष्टा आखायाव लादों। बे मास मोनसेया बेहायनो रेन्ज अफिसनि बांसिन कर्मसारिया थांगासिनो फैगासिनो। रेन्जारा गलʼखौनो लेबारफोरनि खाथियाव बांसिन थिनहरो। लेबाफोरनो रां रुफा बुजायनायनि बिबानाबो गलʼनावनो। बिनि खामानि-मावसुला आखु आरो गोहोखौ नुनानै मास मोन्नैनि उनावनो गेम अवासाराव प्रमʼसन होयो। आगोलनि गेम अवासार कालीपद चौधुरीया रङिया डिभिजनेल अफिसाव ट्रेन्सफार जालांबाय। कालीपद चौधुरीया सिलेटिया। दाननै उनावनो प्रमʼसन मोन्नायखौ नुनानै माखासे साफ्रासीया मेगन सानाय मोनो। रेन्जारनि थाखाय जेबो बुंनो हाया जायो।
खामानि लाखांनाय उनाव गलʼवा मोनसे गोदान अभिज्ञता मोनबाय। देरसिन खोथाया जादों- मास मोन्नै उनावनो माबोरै प्रमʼसन मोनखो बिनि थाखाय कर्मसारिफोरनि गेजेराव सावरायलायनाय। कर्मसारिफोरनि गेजेराव गावजों गाव गोसोफोरा गोरोबलाया। साफ्रोमनिबो गेजेराव दुर्नीतिया साग्लोबजोबनानै दं। सोर साफ्रासीया सोर बादि बादारिजों लोगो दंखोमायो बेफोरखौ गलʼवा हामफ्लांजोबनो हाबाय। अफिस सेरनि बांगाली सौरा बादारिजों गोरोबलायनानै दंफां फानखोमानाय खेबनै हमखांबाय। नाʼ गुरनो, मै गावहोनो गासैयावबो कन्ट्राक्ट दंखायो। अबश्ये गाव गोदोनिफ्रायनो एफा एनै मिथिखागौ। बेनि अनगायैबो काति-आघोन दानाव थोरि हानायनि पार्मिट होब्लाबो साफ्रासीफोरा गावबा गाव बाहागो लाफानाय नुनो मोनबाय। बिब्दिनोखि सरकारा हाग्रानि सम्पत्ति लाखिनो हायो ? जानो हागौ गलʼवा गावबो सासे मैहुरारीमोन। अब्लाबो बिहा रावबो साफ्रासीजों बिब्दि खातिर गैयामोन, लाखियामोनबो। मि-जुनादफोरखौ गलʼवा गावोमोन उदैनि थाखाय, निसायाव नङा एबा जौ सेरेफजों खाना जानो नङा। नाथाय थावननिफ्राय फैनाय हाकिम उकिलफोरा खातिरावनो हाबफैयोमोन आरो रेन्ज अफिस सेरनि इ. एन. डि. बांलायावनो खाना जानायमोन। बिब्दिब्ला जाहार खाथिनि दाब्ला गʼब्लामोना माफा मानै गावनानै जाफैनायाव मा दाय जानो हागौ ?
आरोबाव गुबुन मोनसे अभिज्ञताया गलʼनि गोसोखौ जेब्लाबो नांथे नांथे खालामो। गामि खाथिनि मिथिखानाय मैहुरारीफोरा गलʼखौ गाज्रि मेगनजों नायनो हमबाय। बिसोर सानो, गलʼवानो मैहुरारीमोन जेब्ला बिनो रेन्ज अफिसनो गासिबो बाथ्राखौ खोन्थाफुंजोबनानै होबाय। बे बाथ्राखौ एरसन्नानै होयो मेगन गोसा साफ्रासी माखासेया। गलʼनि थाखायनो दा हाग्रायाव हाबनो हालिया जाबाय। बेफोर बाथ्राखौ मिथियो बागान हाथायाव फैब्ला। साफा सानैया बुङो साख्रि मोन्नायखाय देरद्रायबाय नामा होन्नानै। मा होन्नानै गलʼवा मानसिफोरखौ बुजायनो राहा मोना जाबाय। गोदो गावबो मैहुरारीमोनब्लाबो रावबो साफ्रासीखौ मा सोंबावनो गोनां दं ? नाथाय दा बेफोरखौ साना-हवा गलʼखौलʼ "जत दʼस नन्द घʼस" बादि खालामबाय। दा मैहुरारीफोरनि जेदा जाबाय- 'साख्रि मोनैनि मोनफ्लांदों, नायगोन जोंबो' बिब्दियै।
उनहालागै बेवहाय साख्रि मावनायानो गोब्राब जागोन नामा सानलायलांबाय।
दिनैनि बाथ्रा। गलʼवा गान्दा बिलोनिफ्राय सानजौफुनि ओंखाम जानो होन्नानै बोरसिनि माथाउरीजों साइकेलजों फैगासिनो दंमोन।
